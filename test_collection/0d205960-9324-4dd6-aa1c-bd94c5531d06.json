{"url": "https://www.aktuality.sk/clanok/532518/komentar-daga-danisa-rusko-stal-vzdy-na-hrane-medzi-mafiou-a-politikou/", "title": "Komentár Daga Daniša: Rusko stál vždy na hrane - medzi mafiou a politikou", "body": "Pavol Rusko nebol len zakladateľ televízie Markíza a vplyvný mediálny magnát s väzbami na mafiu. Bol oveľa viac. Za Mečiarovej vlády bol členom skupiny, ktorej sa hovorilo G7 (pre jej vplyv). Tvorili ju silní podnikatelia, reklamní či mediálni magnáti a - Pavol Rusko. Táto partia stála napríklad aj pri zakladaní SDK. Bol to práve Rusko, kto namietal, že lídrom spojenej opozície nemôže byť Ján Čarnogurský, ale niekto pružnejší. Napríklad Dzurinda. Vo voľbách 1998 Rusko podporoval nielen SDK, ale aj SOP Rudofla Schustera. Z lídra SDK sa - aj vďaka Ruskovym zásahom - stal premiér. Z lídra SOP prezident. Po roku 2000 bol Rusko dominantnou postavou mediálneho aj politického sveta. Mal vplyv vo vláde, v Prezidentskom paláci, mal pod palcom Markízu, rádiá, týždenník, denník... A neskôr aj vlastnú stranu. Po voľbách 2002 sa nielen Mikuláš Dzurinda, ale aj Robert Fico uchádzal o politické partnerstvo s Pavlom Ruskom. V hoteli Holiday Inn Rusko (s Kováčikom z Markízy) dostali od Fica a Flašíka ponuku na vytvorenie koaličnej vlády, ktorej kostrou by bola dohoda Ruskovej ANO a Ficovho Smeru. S Ruskom ako premiérom.  Rusko Ficove ponuky odmietol. V druhej Dzurindovej vláde sa stal vicepremiérom a ministrom hospodárstva. Krk mu zlomila až kauza 100-miliónovej zmenky, po ktorej sa ANO rozpadla.  Správa, že Rusko si mal cez mafiu objednať likvidáciu spoločníčky Volzovej, nepriamo kompromituje aj politických „lídrov“, ktorí mu roky ležali pri nohách. Bez ohľadu na jeho charakter, mafiánske pozadie a možné riziká (ktoré sa im dnes vracajú).  Jedna vec je politická spolupráca s kontroverzným mediálnym magnátom. Druhá vec je spolupráca s objednávateľom vraždy, pre ktorého pracovala mafia. Poľahčujúcou okolnosťou je, že o Ruskovych údajných plánoch s vraždou jeho politickí „partneri“ zrejme nič nevedeli.  Samozrejme, silne otázne je aj to, či odsúdený mafiánsky bos Mikuláš Černák nezveličuje - a či Rusko naozaj plánoval vraždu, alebo len násilné vytlačenie Volzovej zo svojho ihriska. Napriek všetkým pochybnostiam je však takmer istá jedna vec - že Rusko v roku 1997 spolupracoval s mafiou na odstavení či zastrašovaní svojej spoločníčky. Je totiž faktom, že Rusko mal čulé kontakty s bosom mafie Černákom. Ani sa tým veľmi netajil. Zašlo to tak ďaleko, že Markíza „pokrývala“ oslavu jeho narodenín. Presne v tom čase mal Rusko problémy s Volzovou, ktorá kontrolovala polovičný podiel v Markíze Slovakia, držiteľovi televíznej licencie. Faktom je aj to, že Volzovú sledovalo podsvetie. Až dovtedy, kým polícia neudrela na černákovcov (rok 1997). Ďalej: podľa výpovede Černáka aj ďalšieho svedka mal Rusko vyplatiť mafii zálohu 500 tisíc korún za „rozpracovanie“ Volzovej. Rusko udržiaval styky s podsvetím aj po zadržaní Černáka. V roku 1998 sa Markízu pokúsil obsadiť podnikateľ Marián Kočner - v spolupráci s mafiánskou skupinou čongrádyovcov. Rusko ušiel na Moravu. O obrat sa postaral až americký akcionár televízie Markíza, ktorý Ruskovi a televízii zabezpečil „ochranu“ zo zahraničia. Kočnera vyhnala z Markízy skupina ukrajinskej mafie. V roku 2001 nakoniec Volzová svoj podiel v Markíze Slovakia predala podnikateľovi Jánovi Kováčikovi (dnes šéf futbalového zväzu). Akcionárom sa stal aj podnikateľ Milan Fiľo (vlastník papierní v Ružomberku). Rusko bol v tom čase najsilnejšou postavou v médiách. A nepriamo aj v pozadí politiky. O jeho podporu sa uchádzali SDKÚ, SOP, Smer... Lenže - Rusko neodolal pokušeniu a rozhodol sa vstúpiť do politiky aj priamo. Ako líder vlastnej strany ANO. Jeho vzorom bol taliansky veľkopodnikateľ, mediálny magnát a premiér Silvio Berlusconi. Ruskove ambície však boli väčšie, ako jeho schopnosti. Tlačil pred sebou veľké dlhy, ktoré prekrýval pochybnými zmenkami s kriminálnym pozadím (v objeme 100 miliónov korún). Kauzu využili jeho spoločníci v Markíze aj v strane ANO, ktorí ho podrazili, resp. dorazili (rok 2005).  Nakoniec ho vytlačili aj z vlády. Aj z televízie. Rusko bol nútený pomerne lacno predať podiel v Markíze a stiahnuť sa. Poslednou ranou pre zadĺženého Ruska bola výpoveď Mikuláša Černáka. Ten sa po odsúdení na doživotie rozhodol spolupracovať s políciou a vypovedať ku všetkým vraždám, s ktorými bol spájaný. Černák tvrdí, že Rusko ho v roku 1997 požiadal o likvidáciu Volzovej za 20 miliónov korún. Je pravdepodobné, že tvrdenie Černáka má aspoň sčasti reálny základ - Volzová bola preukázateľne sledovaná a možno aj zastrašovaná. Ešte pravdepodobnejšie je však to, že obvinenie z objednávky vraždy sa polícii po 20 rokoch nepodarí dokázať. Trestné stíhanie a odsúdenie v takej vážnej veci nemôže byť postavené len na výpovedi a „spomienkach“ odsúdeného mafiána. Alebo na tvrdení proti tvrdeniu. Bližšie ako k odsúdeniu má zatiaľ Rusko k prezumpcii neviny (alebo k prekvalifikovaniu trestného skutku). A spolu s ním aj jeho spoločníci. A napokon aj politickí partneri, ktorí sa tu roky pretekali o podpis „zmluvy s diablom“. "}
