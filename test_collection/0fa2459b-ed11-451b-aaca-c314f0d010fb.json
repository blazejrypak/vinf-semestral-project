{"url": "https://www.aktuality.sk/clanok/124322/komentar-aka-je-optimalna-velkost-vlady/", "title": "Komentár: Aká je optimálna veľkosť vlády?", "body": "Komentár: Aká je optimálna veľkosť štátuIdeálna miera prerozdeľovania Richard W. Rahn je bývalý ekonomický poradca prezidentov Reagana a Busha staršieho, a taktiež spolupracovník viacerých amerických think-tankov. V roku 2006 navštívil ako prednášateľ aj Slovensko. Teraz publikoval článok, kde opierajúc sa o jednu bulharskú štúdiu uvádza, že optimálna miera prerozdeľovania (teda podiel verejných výdavkov na hrubom domácom produkte) je menej ako 25 percent. Čo toto číslo znamená? A ako je na tom z hľadiska miery prerozdeľovania Slovensko? Podľa Rahnovho článku, úvahy o ideálnej veľkosti štátu majú dva mantinely. Jeden je o tom, že štát má nejaké legitímne funkcie, ktoré keď nespĺňa, spoločnosť má veľký problém. Ide predovšetkým o ochranu životov, či vlastníctva občanov a vymožiteľnosť práva. Ďalej je tu infraštruktúra a základný zdravotný a vzdelávací systém (samozrejme, bez vylučovania súkromnej konkurencie z týchto oblastí). Druhým mantinelom je skúsenosť, že ak vlády narastú a začnú kombinovať vysokú mieru prerozdeľovania s masívnymi zásahmi do hospodárstva, ľudia i podnikatelia strácajú motiváciu vytvárať v takejto krajine bohatstvo. Inými slovami, vysoká miera prerozdeľovania znižuje ekonomický rast, zvyšuje nezamestnanosť a spôsobuje celkový spoločenský úpadok. V tomto smere je zaujímavé, že aj napriek rozprávkam slovenskej vlády o „budovaní silného sociálneho štátu“, miera prerozdeľovania u nás klesá, či je pri moci pravica alebo ľavica. Fico preberal vládu pri podiele výdavkov štátu na HDP vo výške 37,1 percenta, no v roku 2007 už toto číslo bolo na úrovni 34,6 percenta a za minulý rok bude možno ešte nižšie. Pre porovnanie, miera prerozdeľovania v Spojených štátoch amerických je asi 36 percent. Pár čísel o miere prerozdeľovania Samozrejme, znižovanie podielu štátu na prerozdeľovaní sa u nás nedeje ani tak nejakými cielenými vládnymi rozpočtovými škrtmi ako predovšetkým tým, že hospodárstvo v uplynulých rokoch rástlo rýchlejšie ako verejné výdavky. V určitom zmysle ide o paradox, pretože vo verbálnej rovine chce vládna koalícia budovať akýsi „silný sociálny štát“, no v realite máme najnižšiu mieru prerozdeľovania v celej EÚ. Európsky priemer je niekde na úrovni 46 percent a v sociálnych štátoch ako je Francúzsko alebo Švédsko miera prerozdeľovania presahuje 50 percent. Z medzinárodného porovnania je tiež zaujímavé, že Slovensko si napriek nízkej miere prerozdeľovania udržuje pomerne rovnostársku príjmovú štruktúru obyvateľstva, čo by si zaslúžilo hlbšie preskúmanie, keďže by to poukazovalo na veľmi efektívny sociálny systém, ktorý aj z mála vie urobiť veľa. Rahn vo svojom článku spomína predchádzajúce štúdie, podľa ktorých by štát v záujme vlastných obyvateľov nemal prerozdeľovať menej ako 17 a viac ako 30 percent HDP. Teraz však vypracoval Inštitút pre trhovú ekonomiku v bulharskej Sofii štúdiu, podľa ktorej optimálna veľkosť vlády sa nachádza pod 25 percentami. Pre porovnanie, miera prerozdeľovania v dynamických ázijských ekonomikách je ešte nižšia: Taiwan - 18,8 percent, Hongkong - 15,2 percenta, Singapur - 14,4 percenta. Z historického hľadiska zodpovedá 25 percent miere prerozdeľovania v európskych krajinách medzivojnového obdobia. Pre ekonomiku by také zníženie úlohy štátu bolo celkom iste silným rozvojovým impulzom. Na druhej strane, pred 1. svetovou vojnou, v ére silnej industrializácie, prerozdeľovali európske štáty dokonca len okolo 10 percent svojho HDP. Verejné výdavky a kríza Dá sa predpokladať, že s prehlbovaním krízy budú politici (nielen na Slovensku) podiel verejných výdavkov zvyšovať, nie umenšovať. Tu sa však núkajú zaujímavé historické paralely. Začiatkom 20. rokov 20. storočia riešil americký prezident Warren Harding povojnovú recesiu zoškrtaním verejných výdavkov o neuveriteľnú polovicu. Kríza odznela za pol roka. O desať rokov neskôr riešili prezidenti Hoover a Roosevelt krízu nárastom vládnych výdavkov o 50 percent. Výsledkom bolo, že z prepadu akcií na Wall Street sa stala Veľká hospodárska kríza a ekonomika sa začala zotavovať až v druhej polovici 30. rokov. Takisto obdoia vysokého hospodárskeho rastu v najnovších amerických dejinách (roky 1983 až 1989 a 1992 až 1999) boli sprevádzané znižovaním verejných výdavkov. A zase naopak. Rahn hovorí, že miesto toho, aby si vlády požičali ďalšie peniaze a zaplavili nimi ekonomiku v podobe rôznych neefektívnych „stimulačných balíčkov“ by bolo oveľa účinnejšie zoškrtať verejné výdavky a vrátiť peniaze ľuďom. Nech sa sami rozhodnú, či ich využijú na spotrebu, sporenie alebo na investovanie.  "}
