{"url": "https://www.aktuality.sk/clanok/260936/komentar-summit-nato-idealne-rozhodnutie-neexistuje/", "title": "Komentár: Samit NATO: ideálne rozhodnutie neexistuje", "body": "Je a bude užitočné myslieť na to, že ide o vrcholové stretnutie vojenskej aliancie. Od stretnutia, na ktorom majú generáli v uniformách svoje miesto, je naivné očakávať intelektuálske konštrukcie, filozofické klábosenie alebo striktne diplomatickú formu riešenia súčasných konfliktov vo svete. Nálada vo svete je iná. Pokiaľ by dnes niekto letel do Newportu, aby zahádzal účastníkov summitu skazenými vajcami alebo dlažobnými kockami (lebo sú predsa nositeľmi myšlienok globálneho kapitalizmu), bol by – mierne povedané ��� mimo reálneho času. Takéto protesty sa dnes ukazujú ako luxus pre viac-menej pokojné časy, keď si ľudia môžu „dopriať“ hodnotovú reflexiu systému. Nepôjde iba o Ukrajinu. Na program príde aj postup voči militantom Islamského štátu a Afganistan. Pochopiteľne, nové mocenské usporiadanie sveta sa bude formulovať práve v súvislosti s Ukrajinou. Dobré – alebo aspoň pre všetkých dobré – riešenia neexistujú. Pritvrdenie voči Moskve, v ktorom už bude reč o špeciálnej jednotke  , výdavkoch na armádu a vojenských základniach v strednej a východnej Európe, bude na časť pozorovateľov a verejnosti pôsobiť ako vytáčanie špirály konfrontácie ešte do vyššej intenzity. Znovu pôjde takmer o náboženské presvedčenie, a nie racionálny a hodnotový postoj. Kým pre jedných ruská politika znamená jasnú výzvu k tvrdej reakcii, iní sú zrazu chápaví a veľkorysí. Rusko bolo vraj desaťročia zaznávané a vinou Západu dotlačené do pozície porazenej veľmoci, preto je dnes nutné rozumieť jeho konaniu. Špirála konfrontácie sa nemá vytáčať vyššie. Nevedno, akým spôsobom vyjednať nekonfrontačné riešenia, keď samotné Rusko sa dnes tvári, že s konfliktom nemá nič spoločné a zase zajtra bude jeho hlavným aktérom. V prípade, že summit NATO skončí zmierlivejšie, ozvú sa skeptici z opačného tábora. Obvinia Európu a Spojené štáty z pokrytectva, nejednoty a zbabelosti. Ekonomické sankcie zostanú diskutabilné. Buď ich niekto rozloží zvnútra alebo nenápadne obíde (obchodovaním za asistencie tretej strany). Prívrženci „psychologického“ pôsobenia na Kremeľ sa po čase unavia a zástancom vojenskej pripravenosti na všetko sú už teraz na smiech. NATO bude kritizované, keď zaradí spiatočku a prestane sa približovať k východnému medveďovi. A ešte viac si to zlízne, ak pridá plyn a začne názorne ukazovať (a priebežne rozširovať) svoj vojenský potenciál. Môže doplatiť na svoju váhavosť a to, že chce prijímať rozhodnutia širokým konsenzom. S vojenským autokratom na čele by sa aliancii žilo ľahšie, ale to by už bol iný civilizačný okruh. Situácia vo svete nie je dobrá, a preto nie je ani dôvod čakať dobré a príjemné riešenia. A slovenská pozícia? V atmosfére elity vojenskej aliancie sa alibistické stanoviská prednášajú ťažšie ako na straníckom mítingu alebo na rokovaní jednofarebnej vlády v Bratislave. Slovensko sa bude určite tváriť spojenecky - čo iné by sme mali?! S ľútosťou a slovne bude vyjadrovať podporu pobaltským krajinám, a akoby náhodou zabudne na našu „sovietsku“ minulosť. Po desiatich rokoch v NATO je už čas ukázať aj niečo iné ako plachosť nováčika. "}
