{"url": "https://www.aktuality.sk/clanok/579906/falosna-bomba-v-banke-zena-chcela-zabranit-aby-otec-vedel-o-pohyboch-na-ucte/", "title": "Žena nahlásila bombu v banke, aby zabránila otcovi zistiť pohyby na účte", "body": "V pondelok ráno prijali na linke 112 telefonát od ženy, ktorá nahlásila bombu v jednej z pobočiek Slovenskej sporiteľni. Keďže žena nespresnila v ktorom meste, policajti začali s prehľadávaním bankových inštitúcií na celom Slovensku. Podľa portálu   išlo o 29-ročnú ženu z Čadce. Tá vraj mala použiť platobnú kartu svojho otca, a tak ho banka upozornila na pohyby na účte. Muž sa teda vybral do banky tieto informácie overiť, a keďže dcéra nechcela aby sa to dozvedel, nahlásila bombu s cieľom zabrániť mu v tom.  „Polícia ihneď po prijatí oznámenia vykonala všetky potrebné úkony a opatrenia za účelom ochrany života a zdravia. Policajti aj za pomoci služobných psov vykonali pyrotechnické prehliadky objektov s negatívnym výsledkom. Obvinená žena bola po vykonaní všetkých potrebných úkonov prepustená na slobodu so súhlasom prokurátora,“ informoval hovorca Krajského riaditeľstva PZ v Žiline Radko Moravčík. Obvinenej žene podľa neho hrozí v prípade dokázania viny trest odňatia slobody jeden až päť rokov. "}
