{"url": "https://www.aktuality.sk/clanok/39707/komentar-zlocin-a-trest/", "title": "Komentár: Zločin a trest", "body": "V prostredí západnej civilizácie bolo vždy zvykom veriť, že sloboda musí byť vyvážená osobnou zodpovednosťou. Ak sa niekto dopustil zločinu, mal nasledovať spravodlivý trest. Avšak rôzne šialené ideológie, ktoré splodilo osvietenstvo, tieto dva pojmy oddelili. Počnúc francúzskou revolúciou už ľudia neboli súdení za to, čo urobili, ale za to, kým boli. Vyvražďovaní boli nevinní a vrahovia za svoje činy nemali byť nikdy potrestaní.  Priekopníkom tohto prístupu, ktorý sa stal symptomatickým najmä pre totalitné ideológie 20. storočia, bol francúzsky revolucionár Antoine de Saint-Just. Tento Robespierrov druh počas procesu s francúzskym kráľom v roku 1792 agresívne žiadal jeho popravu bez ohľadu na osobnú vinu, a ani sa tým nijako netajil. Ľudovít XVI. mal podľa neho zomrieť nie preto, čo v skutočnosti urobil, ale preto, že bol reprezentantom starého režimu a ako jeho symbol musel nevyhnutne zomrieť.  Podobný priebeh a motívy malo neskôr aj vyvraždenie rodiny Mikuláša II. boľševikmi v Jekaterininburgu. Koncept oddelenia zločinu, osobnej viny a trestu sa neslávne aplikoval v komunizme aj fašizme, no nevyhýba sa ani moderným demokraciám. V posledných týždňoch sa udialo niekoľko udalostí, ktoré to potvrdzujú.  Vrchný krajinský súd v Stuttgarte rozhodol o podmienečnom prepustení Brigitte Monhauptovej. Ide o členku ľavicovej teroristickej organizácie RAF („Frakcia červenej armády“), ktorá v 70. rokoch terorizovala Nemecko a má na svedomí 34 ľudských životov. Monhauptová sa osobne podieľala na zavraždení deviatich ľudí. Zastrelila napr. riaditeľa Dresdner Bank a bola za tieto činy pôvodne odsúdená na doživotie. Kauza má dramatické politické súvislosti. V roku 1977, teda v čase keď teror RAF kulminoval, bolo Nemecko uvrhnuté do ťažkej vnútropolitickej krízy. Na potlačení teroristov, ktorí si za cieľ vyberali policajtov, štátnych úradníkov a priemyselníkov, musela participovať dokonca armáda. Nemeckí ľavicoví politici a intelektuáli už vtedy s RAF sympatizovali a snahy bezpečnostných síl dostať vrahov za mreže, označovali ako „fašizoidné“.  Dnes už mÀtvi zakladatelia RAF, Ulrike Meinhofová a Andreas Baader sú doteraz ikonami nemeckej ľavice. V Nemecku bol pred pár rokmi o nich dokonca nakrútený film, ktorý oboch predstavil ako romantické obete skazeného kapitalistického systému. Generácia tzv. šesdesiatosmičkárov čítala Marxa, Lenina a Maovu Červenú knihu. Dnes sú títo ľudia v čelných funkciách krajiny a schvaľujú prepustenie Monhauptovej i ďalších väznených teroristov.  Hoci sympatizanti RAF hovoria o „zmierení“ a „zbavení sa pomstychtivosti“, kritici namietajú. Proti prepusteniu je väčšina nemeckej verejnosti. Navyše niektoré vraždy nie sú plne objasnené. Syn zavraždeného generálneho prokurátora Bubacka dodnes nástojí, že chce vedieť, kto presne zavraždil jeho otca. Márne! Nárek príbuzných obetí už znie ako obohratá platňa, kým z bývalých príslušníkov RAF sa vyrábajú mediálne hviezdy. No hlavný dôvod, prečo je prepustenie Monhauptovej škandalózne, je jej nechuť ospravedlniť sa a oľutovať svoje zločiny. Nemecký zákon síce niečo také nevyžaduje, no napriek tomu je trvanie teroristov z RAF na správnosti svojich skutkov zarážajúce. Už onedlho by mohol byť prepustený aj Christian Klar, Monhauptovej spolubojovník, ktorý požiadal o milosť prezidenta Horsta Köhlera. Že zločinci sú uprednostňovaní pred ich obeťami, však neplatí len pre Nemecko.  Na slobodu by sa mohol dostať aj José Ignacio de Juana Chaos. Bývalý terorista ETA, ktorý si od roku 1987 odpykáva trest 3000 rokov za účasť na 25 vraždách. De Juana je známy tým, že po každom úspešnom útoku ETA si od svojich dozorcov pýta fľašu šampanského. Teraz vydiera španielsku justíciu hladovkou a na základe škandalózneho rozhodnutia najvyššieho súdu sa už možno čoskoro dostane na slobodu.  Prepúšťanie teroristov, odsúdených na doživotie, je v ére globálnej vojny proti terorizmu zaujímavým precedensom. No v duchu marxistickej tézy o zločincoch ako obetiach „skazenej buržoáznej spoločnosti“ je to pochopiteľné. Kto však môže za zločiny, ak nie ich páchatelia? To je predsa jasné - policajti!  Vo Francúzsku teraz súdia dvoch policajtov v súvislosti s úmrtím dvoch výrastkov, ktoré v roku 2005 spustilo rozsiahle výtržnosti moslimských prisťahovalcov. Chlapcov zabil elektrický prúd potom, ako sa pred policajtmi ukryli v transformátore. Muž a žena, ktorí výrastkov prenasledovali, sú obvinení z neposkytnutia pomoci osobe v ohrození a teraz im hrozí päť rokov basy. Podľa súdu mali policajti vyrozumieť elektrárenskú spoločnosť EdF o prítomnosti mladých grázlov v objekte a zazlieva sa im, že ich ponechali na nebezpečnom mieste... Marxistickou filozofiou inšpirované oddelenie zločinu a trestu od seba navzájom i od osoby páchateľa je jedným z hlavných dôvodov súčasnej vysokej kriminality. Západoeurópske vlády vlastne páchateľom trestnej činnosti vysielajú signál: môžete hoci aj zabíjať, no robte to z idealistických pohnútok! "}
