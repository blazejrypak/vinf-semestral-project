{"url": "https://www.aktuality.sk/clanok/732747/generalna-prokuratura-je-dnes-v-rozklade-prokuratorom-prekazaju-kocnerovi-ludia/", "title": "Generálna prokuratúra je dnes v rozklade, prokurátorom prekážajú Kočnerovi ľudia", "body": "„Ak sa do funkcie dostane nesprávna osoba, ktorá by mohla slúžiť oligarchom, či ľuďom typu Marian Kočner, zlyháva celý systém. Generálny prokurátor má totiž obrovské právomoci a môže ovplyvniť akékoľvek trestné konanie na Slovensku,“ vysvetľuje šéfka nadácie Zastavme korupciu Zuzana Petková. Podľa hĺbkových rozhovorov s dvanástimi prokurátormi z rôznych pozícií naprieč Slovenskom v prokuratúre stále prevláda strach z nadriadených. Dôkazom je aj prehliadanie častých návštev Mariana Kočnera na generálnej prokuratúre za čias šéfovania Dobroslava Trnku. „Viacerí prokurátori priznali, že videli, ako chodí do kancelárie a parkuje na mieste vyhradenom pre prokurátorov. Pýtali sme sa, prečo ho s tým nekonfrontovali. Odpoveď bola strohá – je to tak vysoko postavený človek, že sa mu niečo také neodvážili vytknúť,“ vysvetľuje Petková. Najmä okresným a krajským prokurátorom podľa nej prekáža, že ľudia spájaní s Kočnerom sú dodnes na svojich miestach. Trnka, či Kočnerov švagor Juraj Bartošek dokonca na kontrolnom odbore. „Vyvoláva to nevôľu medzi prokurátormi aj dovnútra systému. Sú pobúrení, že títo ľudia majú kontrolovať ich spisy. Považujú to za dehonestujúce,“ zdôraznila šéfka nadácie. Situácia za Jaromíra Čižnára je podľa prokurátorov neporovnateľná s Trnkovým obdobím. Kritika tu však je. „Mne samej je nepochopiteľná nečinnosť, prečo nezakročil proti podriadeným spájaným s Kočnerom. Jeho správanie je alibistické. Už dávno mohol nariadiť napríklad preskúmanie spisov Bystríka Paloviča, ktorý sa tiež objavil v Kočnerovej Threeme,“ vysvetľuje Zuzana Petková. Pochybnosti sa podľa nej množia a konajú iba na nátlak médií. Generálny prokurátor je pritom na Slovensku neobmedzeným šéfom všetkých prokurátorov. „Ak je niekto ministrom spravodlivosti, neriadi tisícpäťsto sudcov. Ak je niekto generálny prokurátor, riadi všetkých prokurátorov,“ cituje Martin Suchý z nadácie jedného zo spytovaných prokurátorov, ktorý chcel zostať v anonymite. Práve priveľká moc v rukách jedného človeka, zásahy zhora do citlivých káuz a vplyv politikov cez voľbu v parlamente považujú opýtaní prokurátori za najväčší problém prokuratúry ako takej. Za veľký problém považujú právomoc generálnej prokuratúry zrušiť právoplatné obvinenie v akomkoľvek prípade. Príkladom je veľká futbalová korupcia, kde dvaja obžalovaní stoja pred súdom a ďalší dvaja sa dohodli. Jeden z pôvodných obvinených, ktorý mal byť podľa polície organizátorom, však vyviazol bez trestu, lebo mu generálna prokuratúra zrušila obvinenie. V rozhodnutí neuznala jeden z kľúčových dôkazov. "}
