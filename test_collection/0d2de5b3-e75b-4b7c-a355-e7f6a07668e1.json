{"url": "https://www.aktuality.sk/clanok/879243/argentinsky-prezident-mal-pozitivny-test-na-covid-je-zaockovany-sputnikom-v/", "title": "Argentínsky prezident dostal covid, je zaočkovaný Sputnikom V", "body": "Argentínsky prezident Alberto Fernández mal pozitívny test na koronavírus SARS-CoV-2. V sobotu o tom informovala agentúra Reuters. Miestne médiá dodali, že Fernández dostal 21. januára prvú dávku vakcíny Sputnik V a 11. februára bol preočkovaný jej druhou dávkou. Agentúra DPA dodala, že ruský Gamalejov výskumný inštitút pre epidemiológiu a mikrobiológiu, kde bola vakcína Sputnik V vyvinutá, zaželal Fernándezovi rýchle zotavenie. Inštitút vo svojom vyhlásení na sociálnej sieti pripomenul, že ak aj po očkovaní dôjde k nakazeniu covidom, vakcína zaisťuje rýchle zotavenie bez závažných príznakov. Vakcína Sputnik V má výrobcom deklarovanú účinnosť 91,6 percent. Fernández, ktorý v piatok oslávil svoje 62. narodeniny, vo svojom tvíte napísal, že sa fyzicky cíti dobre a má aj dobrú náladu. Má len mierne zvýšenú teplotu a mierne bolesti hlavy. Poznamenal súčasne, že si vie predstaviť aj lepšiu správu k narodeninám. Agentúra Reuters uviedla, že po pozitívnom výsledku antigénového testu na covid je Fernández v karanténe, kde bude čakať na výsledok druhého, PCR testu. Izolovali sa aj ľudia, s ktorými bol v kontakte v uplynulých 48 hodinách. Argentína momentálne zápasí s druhou vlnou epidémie vyvolanej koronavírusom SARS-CoV-2 s trvalým nárastom počtu infikovaných. celkovo Argentína so 44 miliónmi obyvateľov zaznamenala viac ako 2,3 milióna infikovaných a viac ako 55-tisíc úmrtí na COVID-19. "}
