{"url": "https://www.aktuality.sk/clanok/8cywsfj/parlament-je-prazdny-chybaju-pellegrini-aj-fico-mikulec-sa-odvolavat-nebude/", "title": "Parlament je prázdny, chýbajú Pellegrini aj Fico. Mikulec sa odvolávať nebude", "body": "Ani dnešný pokus otvoriť mimoriadnu schôdzu parlamentu, na ktorej chcela opozícia odvolávať ministra vnútra Romana Mikulca (OĽaNO), nevyšiel. Ráno o deviatej, keď sa mala schôdza začať, bolo v Národnej rade prítomných len 45 poslancov, parlament teda nebol uznášaniaschopný. V pléne chýbala väčšina koaličných zákonodarcov, ale aj opoziční poslanci na čele s Petrom Pellegrinim, Marianom Kotlebom či Robertom Ficom, ktorého Smer mimoriadnu schôdzu inicioval. Predsedajúci Gábor Grendel (OĽaNO) preto vyhlásil hodinovú prestávku. Parlament však nebol uznášaniaschopný ani o desiatej, rokovanie tak Grendel ukončil. Najbližšie sa poslanci v Národnej rade stretnú až v polovici septembra. Podobná situácia nastala už včera. Koaliční poslanci o schôdzu o Mikulcovi nemali záujem – aj s argumentom, že naposledy opozícia ministra vnútra odvolávala len pred mesiacom. Za jeho pád vtedy hlasovalo len 53 zo 135 prítomných poslancov. Dnes mal Smer Mikulca odvolávať opäť. Robert Fico tvrdí, že minister je podozrivý z korupcie, zneužívania právomocí verejného činiteľa a že nezvláda riadenie svojho rezortu. Napriek tomu dnes Fico do parlamentu neprišiel. Predseda poslaneckého klubu OĽaNO Michal Šipoš preto lídrovi Smeru odkázal, že hrá divadlo. „Vyžadujeme od opozičných kolegov, aby boli v pondelok v práci ako bežný človek, ktorý chodí do fabriky. Fico, Pellegrini a Kotleba niekde vylihujú na dovolenkách,“ vyhlásil. Koalícia podľa neho iba využila klasickú obštrukciu, aby sa schôdza neotvorila. Faktom však je, že v Národnej rade nechýbala len opozícia, ale aj poslanci SaS, Za ľudí či Sme rodiny. Práve Sme rodina má pritom s Mikulcom problém. Podpredseda Sme rodina a minister práce Milan Krajniak už včera kritizoval svojich koaličných partnerov, že obštrukciou zabránili otvoreniu rokovania. Líder hnutia Boris Kollár už požiadal o zvolanie mimoriadnej koaličnej rady. Tu by sa malo hovoriť nielen o budúcnosti Mikulca, ale aj policajného prezidenta Petra Kovaříka. „Sme presvedčení, že veci zašli tak ďaleko, že sa už nedajú zametať pod koberec,” odkázal Krajniak. Politici Sme rodina tak reagujú na posledné udalosti pri vyšetrovaní niektorých káuz. Neskrývajú, že sa im nepozdáva dočasne pozbavenie funkcie vyšetrovateľky z inšpekčnej služby. Zástupkyňa šéfa inšpekcie je pritom manželkou obhajcu obvineného exšéfa kriminálky finančnej správy Ľudovíta Makóa. „Nemôže to byť tak, že naši-nenaši. To sme tu mali osem rokov. Nech sa preveria všetky veci,“ dodal Krajniak. Naopak, OĽaNO za svojím ministrom stojí. Opätovný pokus o odvolanie Romana Mikulca Obyčajní ľudia vnímajú len ako prejav enormného strachu ľudí, ktorí sa veľmi boja politickej a trestnoprávnej zodpovednosti. „Robertovi Ficovi, Petrovi Pellegrinimu a spol., ktorým sa nepáči nástup spravodlivosti a výpovede ich vlastných nominantov o páchaní rôznych zločinov, nebudeme pomáhať v ďalšom nenávistnom ťažení,… píše sa v stanovisku OĽaNO. Podľa OĽaNO sa minister vnútra ničím nespreneveril, práve naopak - garantuje príslušníkom policajného zboru voľné ruky. „Zdochýnajúci kôň kope najsilnejšie. (...) Poslanci dnes dali jasne najavo, čo si myslia o tejto zúfalej snahe,\" dodal Šipoš. Za Mikulcom stoja aj ďalšie koaličné strany Za ľudí a SaS. "}
