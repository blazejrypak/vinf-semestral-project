{"url": "https://www.aktuality.sk/clanok/yn0364w/koronavirus-priemerna-dlzka-zivota-v-usa-sa-vlani-znizila-o-rok-a-pol/", "title": "Koronavírus: Priemerná dĺžka života v USA sa vlani znížila o rok a pol", "body": "Priemerná dĺžka života v USA vlani klesla zo 78,8 roka (2019) na 77,3 roka. Vedci tvrdia, že za pokles môže najmä pandémia koronavírusového ochorenia COVID-19, ale aj rekordne vysoký počet úmrtí na následky užívania drog. Situácia v roku 2020 predstavuje najstrmší medziročný pokles priemernej dĺžky života Američanov od druhej svetovej vojny, informovala v stredu stanica BBC. Správa prichádza v čase, keď Spojené štáty zaznamenávajú opätovný nárast prípadov nákazy koronavírusom. Covidu podľahlo už viac než 600.000 Američanov. Národné centrum pre zdravotnú štatistiku (NCHS) dodalo, že celkový priemerný vek 77,3 roka je najnižší od roku 2003. Počet prípadov predávkovania sa drogami vzrástol v roku 2020 o takmer 30 percent - úrady ich zaznamenali vyše 93.000. Predmetná správa taktiež ukázala, že počas pandémie sa zväčšili aj rasové a etnické rozdiely v priemernej dĺžke života. Najväčší pokles postihol hispánskych mužov - z priemernej dĺžky ich života v priebehu vlaňajška ubudlo 3,7 roka. Afroamerickým mužom sa priemerná dĺžka života skrátila o 3,3 roka - len na 68 rokov. Černošské a hispánske ženy takisto postihol prudší pokles priemernej dĺžky života než belošských mužov a belošské ženy, uvádza sa v správe CDC. „Nedá sa v týchto zisteniach nevidieť odraz systematického rasizmu v USA. Škála faktorov, ktoré tu zohrávajú úlohu, zahŕňa nerovnosť v príjmoch, sociálnu záchrannú sieť, ako aj rasovú nerovnosť a prístup k zdravotnej starostlivosti,\" uviedla Lesley Curtisová, šéfka oddelenia pre výskum zdravia obyvateľstva na Duke University School of Medicine v Severnej Karolíne. "}
