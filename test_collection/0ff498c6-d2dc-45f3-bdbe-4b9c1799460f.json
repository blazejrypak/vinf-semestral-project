{"url": "https://www.aktuality.sk/clanok/203965/komentar-ponizene-a-rozdvojene-sestry/", "title": "Komentár: Ponížené a rozdvojené sestry", "body": "Zdravotné sestry nepríjemným spôsobom zisťujú, že sa neoplatí pripíjať na víťazstvo v lotérii, ak ste si akurát kúpili žreb. Niet im čo vyčítať. Zdalo sa, že misia je splnená. Vylobovať , vychodiť a „vykričať si“ pred Národnou radou vylepšený zákon je fuška, a právom sa tešili, že priniesla nejaké ovocie.  Môže existovať niečo viac ako legislatívna záruka? Ukazuje sa, že môže. Skutočnosť si vymýšľa neuveriteľné piruety. Zákon-nezákon, takto to vyzerá, keď je plat zdravotníckych pracovníkov mixom štátnych direktív a ekonomického manažovania v jednotlivých nemocniciach, ktoré si nemôžu dovoliť príliš veľké mínusy.  Nápady šéfov nemocníc sú šalamúnske. Navrhujú sestrám schizofréniu, na ktorú budú mať dokonca „papiere“. Majú sa rozdvojiť na zdravotné sestry a administratívne pracovníčky. Ak by to vzali vážne, mali by si do práce nosiť aj úradnícke kostýmy a zvýšené porcie kávy, ktoré k administratívnemu statusu patria. Žiaľ, naďalej im zostanú predovšetkým nevládni pacienti, nároční primári a nočné služby. Vydieranie zo strany nemocníc je absurdné. V hre je litera zákona, a prepustenie hrozí práve tým, ktorí ju chcú dodržať. Je nepochopiteľné, že vedenie nemocníc až s takou veľkou ľahkosťou počíta s prípadným odchodom sestier. Každý súdny človek vie, že lekári sa bez ich pomoci nezaobídu. Nie je jednoduché určiť kto všetko patrí do vyvoleného okruhu tých, ktorí zachraňujú ľudské životy... Novinárom a verejnosti sa pri „kauze sestry“ vôbec nechce do vzrušeného upozorňovania na ich humánne povolanie tak, ako to bolo pred pár mesiacmi v súvislosti s lekármi. Pritom si takú pozornosť zaslúžia. Alebo k pozornosti je naozaj nevyhnutné hroziť odchodom a kolapsom zdravotnej starostlivosti? Táto trápna situácia ukazuje, že prijímanie zákonov má byť čosi iné ako zdvíhanie rúk. Za schválenou zvýšenou platovou tarifou musí nasledovať detailný plán, kde získať financie na takýto bohumilý nápad. Ukazuje sa, že „revolučné“ dvíhanie platov len niektorým skupinám zamestnancov je zlé riešenie. Takto to dopadne v spoločnosti, ktorá dlhodobo ignoruje problémy. Nespokojnosť postupne narastá, začne nebezpečne bublať a politici sa púšťajú do rýchleho (naivne si myslia, že aj účinného) hasenia. Je najvyšší čas nadstaviť postupné evolučné vylepšovanie – nielen odmeňovania, ale celkových príjmov, kvality a efektívnosti.  Všetko má svoje hranice. Najnižšie náklady bude mať nemocnica bez zamestnancov a pacientov, taká môže postupne vypnúť aj energie a prestať nakupovať toaletný papier. Samozrejme, to je hlúposť! Takto to nikdy nebude, preto treba kalkulovať aj s postupne rastúcimi nákladmi na tzv. ľudské zdroje.  O politických súvislostiach tejto nepríjemnosti škoda reči. Budúci premiér chcel od odchádzajúcej vlády, aby len svietila a do ničoho sa už nestarala. Zrazu necháva riešenie ďalšej zdravotníckej krízy na ňu, lebo „do 4. apríla tu máme vládu Ivety Radičovej.“ Nemá chuť na žiadne zásadné stanovisko. Napadnúť zvýšenie platov sa nepatrí, lebo ide o jednu z podôb sľubovanej istoty. Kričať o potrebe dodržiavať zákon tiež nechce. Sekeru, ktorá vyššími mzdami vznikne, bude „vyťahovať“ zo zdravotníctva práve jeho vláda.  Ako to spieva Elán? Sestrička z Kramárov (a jej kolegyne) sú snom mnohých klamárov, ktorí jej sľubujú modré z neba.  "}
