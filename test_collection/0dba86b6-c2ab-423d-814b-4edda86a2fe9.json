{"url": "https://www.aktuality.sk/clanok/863219/bavorsko-posilni-kontroly-na-hraniciach-s-ceskom-a-rakuskom/", "title": "Bavorsko posilní kontroly na hraniciach s Českom a Rakúskom", "body": "Bavorský minister vnútra Joachim Herrmann pre pondelňajšie vydanie novín Münchner Merkur uviedol, že nariadil posilnenie kontrol na hraniciach zamerané na pendlerov i ľudí vracajúcich sa zo zahraničia. Minister dodal, že bavorskú pohraničnú políciu posilnia dodatočné zásahové jednotky. „Koronavírusová situácia je ešte stále vážna, a to najmä ohľadom vysoko nákazlivých mutácií koronavírusu,“ zdôraznil Herrmann. „Preto musíme veľmi presne sledovať dodržiavanie prísnych pravidiel vstupu do krajiny, a to najmä na hraniciach s Českom a Rakúskom, ako aj na letiskách,“ dodal. Sprísnenie režimu pohraničnej premávky so všetkými susednými štátmi vrátane Nemecka v nedeľu ohlásilo i Rakúsko. Všetky cesty, ktoré nie sú nevyhnutné, by sa tak mali obmedziť na absolútne minimum, uviedol tamojší minister vnútra Karl Nehammer vo svojom vyhlásení. "}
