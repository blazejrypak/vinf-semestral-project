{"url": "https://www.aktuality.sk/clanok/532136/komentar-juraja-mesika-perverzne-odmeny-perverzne-dotacie/", "title": "Komentár Juraja Mesíka: Perverzné odmeny, perverzné dotácie", "body": "Projekt sa podaril – páchatelia rozbitia Československa si v oboch nástupníckych štátoch žili rozprávkovo. A tak to bude, až kým nepomrú, presne ako v rozprávke so šťastným koncom. Nás ostatných pred osudom Srbov a Moldavcov zachránila geografická poloha a najmä odvaha lídrov Európskej Únie, ktorí to riskli, plesli sa po vrecku a po Grékoch a Španieloch, prijali do klubu aj Slovákov, Čechov, Poliakov, Maďarov a ďalších východných exotov. Gréci sa už poďakovali, Maďari a Poliaci ďakujú, a my ostatní, Bruselom kruto utláčaní, čakáme s vďakou na vhodný moment, to jest kedy sa vyčerpajú eurofondy. Hovoriť v tom eldoráde zlodejstiev o takej drobnosti, ako o asi 17 miliónovom – miliónik hore-dole, hovorme zjednodušene o pol miliarde korún – transfere peňazí do rozpočtu   alebo   je skoro malichernosť. Aj keď... ono je to spolu trojnásobok toho, čo Slovensko dáva na pomoc chudobnému rozvojovému svetu... No ale mali sa vari Bžánovci a Dvoreckí s hladnými krkmi a smutnými očami prizerať, ako ostatní pri koryte zobú? Takú perverznosť od nich žiadny slovenský politik ani úradník nemôže chcieť! Ale predsa: idea odmeny ako podielu na „zachránenej“ sume je inšpirujúca aj pre iné profesie. Predstavme si, že by nám lekári účtovali za záchranu života 10% z jeho ceny. Dobre, nevieme, koľko život stojí: čo takto 10% zo sumy, ktorú po zvyšok života zachránený pacient zarobí? U starších dôchodcov by tých 10% z dôchodku zrážaných po zvyšok života nemusel byť až tak lukratívny, ale takí pediatri či aktuálne tak úprimne nenávidení surovci z pôrodníc by si prišli na slušný peniaz. Možno by sme hovorili o veľmi zaujímavých zlomkoch Dvoreckého či dokonca Bžánovského transferu. A koľko by asi bolo tých 10% za život Róberta Fica, ktorého lekári pred časom ukradli – našťastie pre celý národ, a to skutočne neironizujem! – hrobárovi z lopaty? Vydalo by to na „jedného Bžána“? Na viac? Našťastie tieto otázky nik nemusí riešiť a orgány činné v pomoci a chránení sa môžu ďalej venovať zločincom v bielych plášťoch, čo vzali úplatok 200 eur. Hanba im! Mali študovať právo, nie zabíjať čas s nejakou hlúpou neuro- či kardiochirurgiou, onkológiou alebo, prepytujem, pediatriou či internou. Keď už je reč o slovenských perverznôstkach, ponúka sa aj téma dotácií. Napríklad tých zhruba 100 miliónov eur – 3 miliardy niekdajších korún - ktoré dostáva každoročne rodina Čičmancovcov, takzvane „na baníkov“.  Vraj ide o „sociálny program“ a zamestnanosť v baniach na Hornej Nitre: dotovaní baníci tam v dotovaných baniach ťažia jedmi nabitý lignit, ktorý spaľujú Elektrárne Nováky. Jedovaté dotované spaliny potom dýchajú ľudia v širokom okolí, vrátane detí a rodín oných dotovaných baníkov. To nevymyslíš, to je Slovensko. Fest perverznosť aj na naše pomery. Keby štát tých 100 miliónov eur rozdal baníkom na ruku - a nie cez Čičmancovcov – mohli by do smrti sedieť doma bez rizika a bez toho, aby ich rodiny a susedia museli dýchať jedy z ENO. Mimochodom, ENO nie sú len tak nejaký znečisťovateľ –   . Nech to stijí, čo to stojí – aspoň v niečom je Slovensko na špici! Iná možnosť by bola dať tie dotácie Prievidzi a obciam na sociálne a iné projekty. Alebo ešte iná dať ich školstvu, aby sa aspoň spomalil jeho strmhlavý pád do temna pologramotnosti. Perverzné dotácie „na baníkov“ by sme iste vedeli využiť aj inak, ako na intoxikáciu národa emisiami a ničenie klímy. Už len vymyslieť ako by to celé fungovalo tak, aby za obeť hlúpej ochrane zdravia a prostredia nepadla aj tá hlavná „hodnota za peniaze“, o ktorú tu ide. Tučné alobalové brikety. "}
