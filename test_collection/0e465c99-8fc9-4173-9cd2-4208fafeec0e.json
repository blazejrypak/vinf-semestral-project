{"url": "https://www.aktuality.sk/clanok/249463/astronomovia-dokazali-inflaciu-na-usvite-vesmiru/", "title": "Ako začal vesmír? Vedci sú o krok bližšie k poznaniu, prečo existujeme", "body": "Oznámili to vedci z experimentu BICEP2 (Background Imaging of Cosmic Extragalactic Polarization 2) na juhopolárnej stanici Amundsen-Scott. Jeho účelom je merať polarizáciu mikrovlnného žiarenia vesmírneho pozadia (cosmic background radiation, CBR). Presnejšie takzvaného B-módu CBR. BICEP2 má 512 detektorov usporiadaných na ploche s priemerom 26 centimetrov. Meral na frekvencii 150 gigahertzov v rokoch 2010-2012. Analýza priniesla tri unikátne výsledky. Po prvé, priame dôkazy vesmírnej inflácie. Súbežne po druhé, zobrazenia dosiaľ hypotetických gravitačných vĺn, ktoré mnohí nazývajú „vlnky v priestoročase“ respektíve „prvé záchvevy veľkého tresku“. Napokon po tretie, získané údaje potvrdzujú hlboké prepojenie medzi dvomi piliermi modernej fyziky, kvantovou mechanikou a všeobecnou teóriou relativity. „Zachytenie tohto signálu bolo jedným z najdôležitejších cieľov dnešnej kozmológie čiže náuky o stavbe a evolúcii vesmíru. Priviedlo nás k nemu množstvo práce množstva ľudí,“ povedal spoluvedúci spolupráce BICEP2, John Kovac z Harvard-Smithsonian Center for Astrophysics (H-S CFA) v Cambridge (štát Massachusetts, USA). CBR je slabá zvyšková žiara z veľkého tresku, ochladená rozpínaním vesmíru na teplotu necelých 3 kelvinov. Nepatrné výkyvy intenzity tohto žiarenia ponúkajú stopy, z ktorých možno dovodiť podmienky v skorom vesmíre. Trebárs drobné teplotné rozdiely od jedného miesta na oblohe k druhému zodpovedajú hustotným rozdielom, pričom v hustejších oblastiach sa napokon skondenzovali galaxie a zoskupenia galaxií. Základ viditeľného vesmíru, ako ho poznáme. Aj nášho domova. CBR je fakticky svetlo, a preto môže byť polarizované. Na Zemi sa to deje napríklad so slnečným svetlom, rozptyľovaným časticami atmosféry. Preto aj plnia svoju funkciu polarizované slnečné okuliare. V skorom vesmíre dochádzalo k rozptylu fotónov CBR na celých atómoch a jednotlivých elektrónoch. „Náš tím pátral po špeciálnom type polarizácie. Išlo o takzvané B-módy, predstavujúce zakrútený alebo zvírený vzor prastarého svetla CBR,“ povedal ďalší z celkove štyroch spoluvedúcich tímu experimentu BICEP2, Jamie Bock z California Institute of Technology v Pasadene (USA). „ Šíriace sa gravitačné vlny stláčajú priestor. Výsledkom je význačný vzor CBR. Aj gravitačné vlny sú totiž orientované, tak ako svetelné vlny. Môžu mať pravú alebo ľavú polarizáciu. „Zvírený vzor B-módov je unikátny takpovediac podpis gravitačných vĺn, spôsobený ich orientovanosťou. Naše výsledky predstavujú prvé priame zobrazenie gravitačných vĺn, ako sa šírili naprieč prvotnou oblohou,“ doplnil tretí spoluvedúci tímu, Chao-Lin Kuo zo Stanford University (štát Kalifornia, USA). Členovia tímu analyzovali vzdialenosti na oblohe, siahajúce od približne 1 po 5 oblúkových stupňov. To zodpovedá 2- až 10-násobku priemeru Mesiaca v splne. Príslušné pozorovania vyžadovali studený, suchý a stabilný vzduch. Aký je práve na Južnom póle. „Južný pól zosobňuje najväčšie priblíženie ku kozmickému priestoru, pri ktorom stále zostávate na zemskom povrchu. Je to jedno z najsuchších miest s najjasnejšou oblohou, dokonalé pre pozorovanie slabých mikrovĺn z veľkého tresku,“ vysvetlil John Kovac. S kolegami ho prekvapilo, keď zachytili nečakane silný B-módový polarizačný signál. Údaje preto analyzovali vyše 3 roky, aby vylúčili všetky možné chyby. „Bolo to ako hľadanie ihly v kopke sena, no miesto nej sme našli páčidlo,“ povedal štvrtý a posledný spoluvedúci tímu Clem Pryke z University of Minnesota v Minneapolise (USA). „Táto práca ponúka nové hlboké pohľady na naše najzákladnejšie otázky: Prečo existujeme? Ako sa začal vesmír? Výsledky nepredstavujú iba príslovečný dôkaz typu dymiacej pištole v prospech inflácie. Prezrádzajú nám aj to, kedy prebehla inflácia a o aký silný proces vlastne išlo,“ uzavrel teoretik Avi Loeb z H-S CFA. Tím experimentu BICEP2 zhrnul tieto poznatky v dvoch článkoch, ktoré zrejme poputujú na uverejnenie do časopisu Astrophysical Journal. "}
