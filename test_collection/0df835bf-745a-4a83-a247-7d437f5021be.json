{"url": "https://www.aktuality.sk/clanok/255291/komentar-neprirodzene-hranice/", "title": "Komentár: Neprirodzené hranice", "body": "Tým prvým živlom je právo na sebaurčenie národov. Prvá svetová vojna priniesla so sebou rozpad troch mnohonárodných monarchií: Rakúsko-Uhorska, Osmanskej ríše a Ruskej ríše. Avšak obyvateľstvo na územiach, kde vznikli nástupnícke štáty, bolo často tak etnicky pomiešané, že nastal problém s vytvorením homogénnych národných štátov. Prečo išlo o problém? To súviselo s druhým mocným živlom, ktorý uvoľnila prvá svetová vojna: demokraciou – teda myšlienkou, že občania si vládnu sami a nie sú už ďalej nesvojprávnymi poddanými nejakých samozvaných autokratov. Problém je, že aby demokracia mohla fungovať, musí väčšina občanov na jednom území v istej miere zdieľať niektoré jej základné predpoklady. Inak bude rozdielna etnická identita nekonečnou politickou témou. Strany sa rozdelia podľa národnostných a náboženských zlomových línií. A keďže v demokracii rozhoduje väčšina, veľmi ľahko môže táto logika v mnohonárodnostných štátoch viesť k útlaku majority nad minoritou. To samozrejme prehlbuje zatrpknutosť na strane utláčaného a výsledkom sú občianske vojny, snahy o odštiepenie územia, kde menšina tvorí väčšinu alebo asimilácia, vyhnanie, či dokonca vyvraždenie príslušníkov menšiny. Veď sme z toho dosť zažili aj na našom vlastnom území počas celého 20. storočia. Versailleská mierová zmluva po prvej svetovej vojne vytvorila v strednej a východnej Európe nové hranice, za ktorými však zostalo príliš veľa nespokojných menšín. Druhá svetová vojna bola v istom zmysle snahou o revíziu týchto hraníc. Veď si len vezmime: Viedenskú arbitráž alebo odtrhnutie sudetských území od Československa. Následný vznik vojnového slovenského štátu bez južných území, ale aj neskoršie obnovenie spoločného štátu, ktoré sprevádzalo vyhnanie Nemcov. A to je reč len o zmenách, ktoré sa týkali nás... V 90. rokoch zachvátili tieto procesy územie bývalej Juhoslávie. A keď dnes vidíme ako sa Blízky východ utápa v sektárskom násilí a občianskych vojnách od Sýrie až po Irak, zrkadlí sa v tom aj naša skúsenosť 20. storočia, ktorá začala prvou svetovou vojnou. Hranice štátov v mnohých častiach sveta nekopírujú hranice etnické. Často boli narysované úplne účelovo. Sú dedičstvom koloniálnych impérií minulosti. Výsledkom je, že tamojší ľudia niekedy ani nepovažujú štát za svoj. Považujú ho len za dojnú kravu pre svoj kmeň a nástroj útlaku voči konkurenčným skupinám. Po utrpení dvoch svetových vojen, spojených s presunmi celých etnických skupín sme dospeli k viac menej rovnovážnemu stavu, kedy sa menšiny vzdali svojich odštiepeneckých ambícií a väčšiny im priznali veľkorysé kultúrne, či jazykové práva. No došlo k tomu až po nevýslovnom utrpení a krviprelievaní. Poučia sa ľudia v iných častiach sveta z našich skúseností alebo budú musieť celú tú našu tortúru 20. storočia zažiť na vlastnej koži?! Lebo živly, uvoľnené prvou svetovou vojnou neskončili s uzavretím mieru. Naďalej vrásnia tvár sveta. "}
