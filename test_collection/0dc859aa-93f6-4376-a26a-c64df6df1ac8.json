{"url": "https://www.aktuality.sk/clanok/902266/brazilsky-minister-pre-zivotne-prostredie-rezignoval-obvinili-ho-z-obchodovania-s-drevom/", "title": "Brazílsky minister pre životné prostredie rezignoval, obvinili ho z obchodovania s drevom", "body": "Kontroverzný brazílsky minister životného prostredia Ricardo Salles oznámil v stredu svoju rezignáciu, informovala agentúra AFP. Správa prichádza mesiac po tom, čo najvyšší súd v krajine nariadil vyšetrovanie obvinení, že Salles bol zapojený do nelegálneho obchodu s drevom. \"Potrebujeme veľmi silnú jednotu záujmov, vôle a úsilia. Aby sme k tomu dospeli čo najplynulejšie, predložil som prezidentovi svoju rezignáciu, ktorú prijal,\" uviedol 46-ročný Salles na tlačovej konferencii v prezidentskom paláci v metropole Brazília. Salles, jeden z najrozporuplnejších členov vlády krajne pravicového prezidenta Jaira Bolsonara, od svojho nástupu do funkcie v roku 2019 predsedal intenzívnemu odlesňovaniu Amazonského pralesa, ako aj rozsiahlemu rušeniu opatrení zameraných na ochranu životného prostredia. Tento rok navyše najvyšší brazílsky súd nariadil vyšetrovanie obvinení, že Salles a vysokopostavení predstavitelia rezortu životného prostredia pomáhali firmám dopraviť nelegálne ťažené drevo z Amazónie do Európy a USA. Salles svoje rozhodnutia v súvislosti s ochranou životného prostredia obhajoval tým, že sa snažil dosiahnuť rovnováhu medzi hospodárskymi záujmami krajiny a potrebou chrániť Amazóniu. Vo funkcii ho nahradí jeho tajomník pre Amazóniu Joaquim Alvaro Pereira Leite. Od svojho nástupu k moci v roku 2019 Bolsonaro propagoval komercializáciu Amazónie a jej otvorenie pre ťažbu dreva a poľnohospodárstvo. Mimovládne organizácie, ktoré sa snažia dažďový prales chrániť, zvykne Bolsonaro označovať za \"rakovinu\". Nedávno však oprášil svoj sľub, že v Amazonskom pralese sa do roku 2030 úplne prestane s odlesňovaním a že Brazília bude do roku 2050 uhlíkovo neutrálnym štátom. Ochrancovia životného prostredia však napriek tomu aj naďalej obviňujú Bolsonarovu vládu z neodbornosti a dokonca zo sabotovania opatrení na ochranu životného prostredia. "}
