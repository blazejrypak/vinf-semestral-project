{"url": "https://www.aktuality.sk/clanok/148743/prieskum-vacsina-francuzov-hodnoti-sarkozyho-negativne/", "title": "PRIESKUM: Väčšina Francúzov hodnotí Sarkozyho negatívne", "body": "Na otázku, ako hodnotia celkové pôsobenie Sarkozyho, odpovedalo 58 percent opýtaných negatívne, zatiaľ čo opačný názor vyjadrilo iba 38 percent z nich. Zvyšné štyri percentá nevedeli odpovedať. Telefonický prieskum na vzorke 1006 osôb pre spravodajskú internetovú stránku NouvelObs.com vykonal v dňoch 23. a 24. októbra francúzsky inštitút LH2. Podrobnejšie výsledky ukazujú, že 22 percent respondentov hodnotí pôsobenie pravicového lídra vysoko negatívne. Šesť percent ho vníma naopak vysoko pozitívne. Až 60 percent účastníkov uviedlo, že neplánuje podporiť Sarkozyho, ak sa bude v roku 2012 uchádzať o znovuzvolenie. Ďalších 30 percent sa vyjadrilo, že by Sarkozyho volilo, čo približne zodpovedá jeho zisku v prvom kole volieb v roku 2007, keď dostal 31 percent hlasov.  Sarkozy bojuje o udržanie popularity v období pomalého zotavovania krajiny z následkov ekonomickej krízy, keď jeho vládu navyše v priebehu niekoľkých týždňov zasiahli dva politické škandály. Prvý z nich narušil povesť ministra kultúry Frédérica Mitteranda, ktorý vo svojej autobiografickej knihe opisuje sexuálne dobrodružstvá s mladými chlapcami v Ázii. Druhý vyvolala kandidatúra Sarkozyho 23-ročného syna Jeana na vedúci post v spoločnosti, ktorá riadi najbohatšiu obchodnú štvrť Paríža.  "}
