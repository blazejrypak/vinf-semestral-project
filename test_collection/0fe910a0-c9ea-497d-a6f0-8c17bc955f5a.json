{"url": "https://www.aktuality.sk/clanok/869856/koronavirus-turecko-otvara-vacsinu-restauracii-a-skol/", "title": "Koronavírus: Turecko otvára väčšinu reštaurácií a škôl", "body": "Turecko v pondelok opäť otvorilo väčšinu reštaurácií a umožnilo im podávať jedlo v interiéri. Rovnako sa s uvoľnením opatrení mohli do škôl vrátiť ďalší študenti. Informovala o tom tlačová agentúra AFP. Krajina s 83 miliónmi obyvateľov sa podľa agentúry považuje za relatívne šťastnú, keď sa s počtom necelých 29.000 úmrtí vyhla tragickým počtom obetí v európskych krajinách ako Británia či Francúzsko. Ekonomické náklady zdravotníckych opatrení v Turecku však boli vysoké. Vláda v novembri zakázala stolovanie vo vnútorných priestoroch reštaurácií a v celej krajine zaviedla lockdown počas víkendov. Tieto opatrenia teraz zrušila v regiónoch s nižšou mierou infekcie. \"Začína sa nový kontrolovaný návrat do normálu,\" oznámil v televíznom vystúpení turecký prezident Recep Tayyip Erdogan. Najvyššiu mieru nákazy zaznamenali v Turecku v severných čiernomorských regiónoch, zatiaľ čo najnižšia sa vyskytuje na prevažne kurdskom juhovýchode. Väčšina tureckých reštaurácií môže s polovičnou kapacitou otvoriť od siedmej ráno do siedmej večer. Víkendový lockdown sa bude vzťahovať iba na nedeľu v 15,5-miliónovom Istanbule. V nízkorizikových oblastiach na juhovýchode ho zrušia úplne. V celej krajine sa majú znovu otvoriť materské a základné školy. Do stredných škôl sa tiež vrátia všetci starší študenti v regiónoch s nízkym a stredným rizikom, medzi ktoré patrí aj hlavné mesto Ankara. Opätovné otváranie prichádza po tom, čo viac ako sedem miliónov ľudí v Turecku dostalo najmenej jednu dávku vakcíny CoronaVac od čínskej spoločnosti Sinovac. Od začiatku očkovania z polovice januára dostali obe dávky takmer dva milióny Turkov. "}
