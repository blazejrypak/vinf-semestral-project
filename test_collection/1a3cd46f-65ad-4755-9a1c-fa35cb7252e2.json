{"url": "https://www.aktuality.sk/clanok/fc2410d/novy-rakusky-kancelar-chce-nadviazat-na-sebastiana-kurza/", "title": "Nový rakúsky kancelár chce nadviazať na Sebastiana Kurza", "body": "Nový rakúsky kancelár Alexander Schallenberg pred poslancami tamojšej Národnej rady vyhlásil, že chce pokračovať v politickom smerovaní, ktoré nastavil jeho predchodca v úrade – Sebastian Kurz. V utorok o tom informovala agentúra APA, podľa ktorej opozícia kontinuitu s predchádzajúcou vládou poznačenou aférami kritizovala. Kurz odstúpil minulý týždeň pre korupčnú kauzu. Schallenberg ho na poste kancelára nahradil v pondelok. Predtým bol ministrom zahraničných vecí. Schallenberg v utorkovom prejave zopakoval, že pri práci sa bude riadiť vládnym programom, ktorý chce predstaviť čo najskôr. V otázke migrácie, trhu práce či pandémie chce udržiavať rovnaký kurz ako jeho predchodca v úrade. Vo svojom prejave nový rakúsky kancelár uviedol, že zachová doterajšiu „reštriktívnu politiku v otázke migrácie”. Zároveň však zdôraznil, že jeho vláda bude „proeurópska”. Prioritou jeho kabinetu bude aj “ekologicko-sociálna” daňová reforma. Schallenberg počas svojho prejavu na mimoriadnej schôdzi parlamentu zopakoval, že chce úzko spolupracovať s bývalým kancelárom Kurzom, ktorý sa po odstúpení stal šéfom poslaneckého klubu Rakúskej ľudovej strany (ÖVP). Samotný Kurz ešte v pondelok odmietol tvrdenie, že bude akýmsi “tieňovým kancelárom”. "}
