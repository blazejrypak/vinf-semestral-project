{"url": "https://www.aktuality.sk/clanok/jfxhwt1/vysetrovatel-zacal-trestne-stihanie-v-pripade-zastrelenej-medvedice/", "title": "Vyšetrovateľ začal trestné stíhanie v prípade zastrelenej medvedice", "body": "Prípad zastrelenej, desaťročnej medvedice, ktorú našli v stredu (28. 7.) na lesnej ceste v obci Dúbrava, časť Iviny, v Detvianskom okrese, už rieši polícia. „Zastrelením zákonom chráneného medveďa vznikla škoda najmenej päťtisíc eur. Krajský vyšetrovateľ začal trestné stíhanie vo veci prečinu porušovania ochrany rastlín a živočíchov a prečinu pytliactva,“ informovala o tom vo štvrtok banskobystrická krajská polícia na sociálnej sieti. Podľa informácií Lesov SR zviera malo približne 130 kilogramov. Okamžite po náleze na miesto privolali políciu, zástupcov Štátnej ochrany prírody (ŠOP) SR, Chránenej krajinnej oblasti Poľana i Zásahový tím pre medveďa hnedého. Ako ŠOP SR v stredu uviedla, podľa veterinára bola smrť spôsobená strelným poranením. V tomto prípade údajne nešlo o jedinca, ktorý stratil plachosť, a tým by sa stal nebezpečný pre človeka. Poznamenala tiež, že v krátkom čase ide o druhý nález uhynutého medveďa. V utorok (27. 7.) zamestnanci Správy Národného parku Muránska Planina po nahlásení od turistov objavili telo približne šesťročného 200-kilogramového samca. Pozostatky sa nachádzali v Zadnej Suchej v doline Trsteník, v katastrálnom území obce Šumiac, v časti Červená Skala. Bolo štyri metre od vyznačeného turistického chodníka. Privolaný veterinárny lekár zistil, že nemalo žiadne vonkajšie zranenia. Na tele neboli viditeľné stopy po nábojoch, ani po boji s iným medveďom. "}
