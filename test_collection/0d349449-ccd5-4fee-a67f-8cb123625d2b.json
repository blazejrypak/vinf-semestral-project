{"url": "https://www.aktuality.sk/clanok/247586/komentar-kyjevske-krvave-finale/", "title": "Komentár: Kyjevské krvavé finále", "body": "V priamych prenosoch, streamovaných cez internet, vidíme ľudí, ktorí chcú žiť v slobode, želajúc si lepší život a spravodlivejšiu vládu. Len pár kilometrov od nás. Tieto ich nádeje zostávajú ubité pod údermi bezpečnostných oddielov. S prvými desiatkami mŕtvych a zrejme stovkami zranených prekročil   Rubikon. Tú krv zo svojich rúk tak ľahko nezmyje a ak aj porazí revolúciu v uliciach, navždy zostane páriom medzi európskymi štátnikmi. Najhoršia je tá bezmocnosť. Slobodomyseľným Ukrajincom nemôžeme ponúknuť oveľa viac, než naše modlitby. Trpká pravda je, že sú odkázaní sami na seba. Asi ako Maďari v roku 1956 alebo Česi so Slovákmi v roku 1968. V práve marených nádejach bežných Ukrajincov sa zrkadlia naše vlastné zmarené nádeje z národných vzopätí počas minulého storočia. Ukrajina je dnes hlboko vo sfére ruského vplyvu a s Moskvou   sa nikto naťahovať nebude. Tak ako sa nikto na Západe nechcel naťahovať s Moskvou Leonida Brežneva. Ukrajinci si sami musia vybojovať právo na geopolitické sebaurčenie. V prípade, že chce opozícia zvíťaziť, bude tak musieť dokázať vlastnými silami. No hoci nemôžme pomôcť ľuďom na   priamo, niečo sa dá urobiť pre nich u nás. Európska únia môže uvaliť cielené sankcie na osoby v okolí Viktora Janukovyča a na oligarchov, ktorým prezident dopraje sluchu. Keď sa zmrazia ich aktíva na Západe a nebudú môcť voľne vycestovať do Toskánska, či na francúzsku riviéru, mohlo by to nimi pohnúť, aby hľadali z tejto situácie nejaké východisko. Každopádne, je dôležité, aby   konečne vyvíjala tlak – dlhodobý a sústredený. Po mesiacoch vajatania by už bolo načase.   Môže niečo urobiť aj Slovensko? Premiér s ministrom zahraničia sa budú pridŕžať rozhodnutí na úrovni EÚ a budú sa snažiť nevytŕčať príliš z radu nejakými vlastnými iniciatívami. Je to politicky rozumný postoj, pretože v tejto hre sme naozaj príliš malí páni. Najviac tu môže dosiahnuť nemecká kancelárka  , s ktorou ráta aj ukrajinská opozícia. Ak by však východná hranica Slovenska bola vystavené náporu politických utečencov z Ukrajiny, mali by sme týchto ľudí prijať. Káže tak ľudskosť, obyčajná solidarita i slovanská vzájomnosť. Ak Janukovyčov režim zvíťazí, náš východný sused môže zažiť podobnú vysťahovaleckú vlnu ako   po prepadnutí Rusmi v roku 1968. Nemôžeme veľa urobiť pre Ukrajincov na Ukrajine, no môžeme niečo spraviť pre Ukrajincov, ktorí by v prípade vojny zaklopali na naše dvere. "}
