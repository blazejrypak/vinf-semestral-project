{"url": "https://www.aktuality.sk/clanok/756579/poprad-rumunsky-vodic-kamiona-nafukal-takmer-1-5-promile-policia-ho-obvinila/", "title": "Rumunský vodič kamióna v Poprade nafúkal takmer 1,5 promile", "body": "Rumunský vodič nákladného vozidla s návesom mal jazdiť pod vplyvom alkoholu, polícia ho obvinila. Krajská policajná hovorkyňa z Prešova Jana Ligdayová uviedla, že 43-ročný šofér viedol 25-tonové auto po štátnej ceste I/67 v okrese Poprad, zastal a pri cúvaní zišiel s návesom mimo vozovky do priekopy. \"Tam s jazdnou súpravou narazil do stromu a ostal stáť. Policajná hliadka ho po príchode na miesto nehody podrobila dychovej skúške. Jej výsledok bol pozitívny, dosiahol počas opakovanej skúšky hodnotu 0,65 miligramu etanolu na liter vydychované vzduchu, čo je takmer 1,5 promile,\" doplnila hovorkyňa. Rumuna policajti obmedzili na osobnej slobode a bol umiestnený do cely policajného zaistenia. Popradský vyšetrovateľ začal v tejto súvislosti trestné stíhanie vo veci prečinu ohrozenie pod vplyvom návykovej látky a vodiča obvinil. \"Toto konanie je jednoznačným príkladom nezodpovednosti zo strany vodiča, ktorý si dovolí s nákladným motorovým vozidlom o hmotnosti približne 25 ton sadnúť za volant pod vplyvom alkoholu. Jeho konanie mohlo ohroziť jeho život, poškodiť naložený tovar, no mohlo mať v prípade dopravnej nehody fatálne následky pre ostatných účastníkov cestnej premávky,\" upozornila Ligdayová. "}
