{"url": "https://www.aktuality.sk/clanok/320126/komentar-lubomira-jaska-kollarova-rodina-na-platenej-dovolenke/", "title": "Komentár Ľubomíra Jaška: Kollárova rodina na platenej dovolenke", "body": "Pred voľbami bolo Kollárovo odhodlanie priamo sa zapojiť do spravovania vecí verejných silnejšie: „Spolupracujeme s množstvom odborníkov, ktorí pripravujú naše programové priority a sú schopní okamžite nastúpiť do vlády. Nevedno, či odborníci medzitým emigrovali, pozabudli nechať úspešnému účastníkovi volieb číslo na seba alebo sa naľakali reálnej možnosti ukázať svoje tváre. Jednu vec treba Kollárovi uznať. Po úvodnom rokovaní s prezidentom priznal, že jeho politický subjekt musí ešte nabrať silu. Až potom sa môže uchádzať o účasť priamo v exekutíve. Kollár má v týchto voľbách z pekla šťastie. Nielen výsledkom. Negatívna pozornosť, výsmech a kritika sa upriamuje na kotlebovcov. Popri nich sa novému politikovi-nepolitikovi všeličo prepečie a odpustí. Miera tolerancie bude ešte rásť, ak sa s Kollárovou podporou vyliahne nová pravicová vláda.   Nezávisle na tom je antipolitika podobných hnutí absurdná. Ísť do politiky a súčasne sa od nej dištancovať môže byť diagnózou len exhibicionistov, podvodníkov a bláznov. Politika má najčastejšie veľmi prozaickú podobu. Ide aj o schopnosť spravovať štát. Ak by s takouto „vervou“ prišli do politiky viacerí, budeme mať vo voľbách hromadu víťazov a úrad vlády bez ministrov. To, od čoho sa Kollár chce dištancovať, sú politické špinavosti a intrigy. Byť v politike však znamená aj vyznať sa v ekonomike, sociálnej sfére, mať nápady pre skvalitnenie škôl a nemocníc, modernizáciu verejnej správy a milión iných vecí. Remeslo politika sa už stihlo skompromitovať práve takýmito srandami v štýle Borisa Kollára. Ešte i na šoférovanie auta potrebujete serióznejšiu prípravu ako na vstup do riadenia štátu. Ľahké je vyfotiť na bilbordy svoj fanklub, ťažšie je získať kompetentných a schopných. Boris Kollár by nakoniec jedno ministerské kreslo prijať mohol. Muselo by sa však zriadiť špeciálne pre neho. Ministerstvo demografického rozvoja. "}
