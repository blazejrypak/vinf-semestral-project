{"url": "https://www.aktuality.sk/clanok/566295/sud-dnes-trestal-za-staru-mafiansku-vrazdu/", "title": "Súd trestal za starú mafiánsku vraždu", "body": "Na chodníku v podjazde pod petržalským panelákom zastavil 9. septembra 2004 luxusný Mercedes. Šoféroval ho jeden z nástupcov zakladateľa známej skupiny sýkorovci Peter Čongrády alias Čongy. Mal namierené do pizzerie, ktorá je o pár metrov ďalej, ale od auta neurobil ani krok. Zastal pri ňom biely pick-up, rozleteli sa zadné dvere a vyskočili dvaja strelci. Čongyho zasypalo 24 guliek, zahynul okamžite. Druhý strelec zranil aj jeho ochrankára, ktorému guľkou prevŕtal stehno.  Na mieste sa o chvíľu vyrojili policajti, novinári, ale aj známe postavy sýkorovskej skupiny. Dokonca aj jej boss Róbert Lališ, alias Kýbel, ktorý sa dostal do slovnej potýčky so žurnalistami. Hoci sa v prípade roky nerysoval žiadny posun vyšetrovania, v máji 2012 policajti vyšli s verziou, ako to bolo. Vznikla na základe tvrdení nového svedka - napokon sa však ukázal ako klamár a celé obvinenie skupiny ľudí ako omyl.  Krátko potom, konkrétne v decembri 2013, sa vynoril Peter B., ktorý sa podľa vlastných tvrdení na atentáte zúčastnil ako vodič. Prezradil aj svojich komplicov a zrodilo sa obvinenie, ktoré dospelo až k dnešnému rozsudku. Súd dnes uznal, že objednávateľom vraždy Čongrádyho je majiteľ niekoľkých herní v Bratislave Sergeraj Miňajlenko, ktorý v minulosti mal firmu so zakladateľom gangu Miroslavom Sýkorom. Odsúdil ho na 23 rokov. Na vražde sa podľ senátu podieľal aj Peter Holáň - brata nebohého žilinského bossa Milana Holáňa alias Gorilu. Tomu vymeral 18 rokov basy.  Vladimíra Šarana v kauze oslobodili, lebo nebolo preukázané, že niečo spáchal. Žalobca tvrdil, že zohnal auto na vraždu. Podľa súdu ale nemohol vedieť, že sa použije na vraždu.  Rozsudok nie je právoplatný, lebo obžalovaný Miňajlenko aj Holáň sa odvolali. Prokurátor sa môže odvolať k ich trestom, ponechal si na to zákonnú lehotu.  Podľa obžaloby mal čin naplánovať s Miňajlenkom aj bosniak Ivica Tolič, ktorý však vo februári 2009 údajne zomriel. Zo Slovenska ušiel po obvinení z inej vraždy, vo svojej domovine mal vraj smrteľnú nehodu. Miňajlenko poďla prokuratúry poveril vraždou bývalého profesionálneho vojaka zo Žiliny Ivana Beňa. Ten zohnal cez spolupracujúceho svedka Petra B. strelcov aj techniku - Petra Koperu a Vladimíra Smetanu. Na vražde sa podieľal aj Peter Holáň - brata nebohého žilinského bossa Milana Holáňa alias Gorilu. Trio priamych vykonávateľov vraždy odsúdili už v septembri 2014 - k skutku sa priznali a s prokurátorom uzavreli dohody o vine a treste. Beňo dostal 15-ročný trest, strelec a svedok prebiehajúceho procesu Peter Kopera o tri mesiace menej a jeho komplic Smetana 14 rokov. Čongyho najprv sledovali, jeho zvyky si nahrávali kamerou.  O likvidáciu Čongrádyho sa Miňajlenko podľa obžaloby pokúšal už dávno pred tým, konkrétne v roku 1999. Vtedy to však nevyšlo, najatí strelci mali nehodu na motorke. Havarovali na križovatke v Ružinove iba chvíľu potom, ako akciu odpískali. Roman Jaďuď sa zranil, Dušan Šurina skončil horšie - museli mu amputovať ruku. Jaďuďa dnes oslobodili, lebo zanikla trestnosť jeho skutku. Na súde počas procesu vysvetľoval, že k vražde vtedy neprišlo len preto, že on sám sa napokon rozhodol, že Čongyho nezabije, ale ho varuje, že je v ohrození. Súd uznal, že on sám upustil od snahy ublížiť mu. Dušan Šurina dostal 5 rokov, proti čomu sa odvolal. V oboch prípadoch podal odvolanie aj prokurátor. V prvotnej zostave obvinených, ktorým však obvinenia zrušili, figurovali zaujímavé mená známe z iných prípadov, spájaných s podsvetím: Viliam Mišenka, Ľuboš Ferus, Roland Zdichavský, Karol Mello a Štefan Borko. Do prípadu ich namočil Ján Krajčík, ktorý si všetko vymyslel. "}
