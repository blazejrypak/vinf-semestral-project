{"url": "https://www.aktuality.sk/clanok/252780/komentar-karola-lovasa-conchita-obraz-zapadnej-civilizacie/", "title": "Komentár Karola Lovaša: Conchita - obraz západnej civilizácie?", "body": "Tento pôvodne muž, dnes žena s niekoľko týždňov neoholeným strniskom je obrazom dnešnej Európy, ale hlavne toho kam až môže zájsť človek pri presadzovaní „slobody“. Som si vedomý, že existujú ľudia, ktorí majú problémy s vlastnou identitou. Takíto potrebujú zaiste vnímajúce okolie, pripravené pochopiť a pomôcť. To ale neplatí o čudákoch, ktorých exhibicionizmus nepozná hranice. Ženu s bradou sme tu ešte nemali! Podľa speváckych výkonov sa zdá, že práve za ňu môže Conchita vďačiť svojmu víťazstvu. Kde sú časy, keď v Eurovízii vyhrala ABBA, či Céline Dion a hodnotil sa v prvom rade spev zúčastnených a nie to, kto z nich je väčším exotom? Ruský profesor, historik a religionista Andrej Zubov v rozhovore pre Aktuality.sk povedal (rozhovor uverejníme zajtra doobeda), že západný svet trpí na „besnotu z tučnoty“. Domnieva sa, že ľudia v Európe sa zbláznili z blahobytu. Chlpaté čudo z Rakúska jeho slová potvrdzuje. Nedávno ma pozvali, aby som pokrstil CD hudobnej skupiny. CD-čku som s radosťou požehnal a pripojil prianie, aby prinášalo radosť tvorcom aj tým, čo ho budú počúvať. Vysvetlil som, že ho nemôžem pokrstiť, lebo matrika rozoznáva len dve pohlavia – muž a žena. A CD je predsa „to“. Prítomní pochopili moju iróniu. A ja som začal v duchu premýšľať, či zostane humorom aj o niekoľko rokov, alebo nám v matrike pribudne naozaj nová kolónka s podtitulom ľudské „ono“. Conchita Wurst, ktorej tlieskajú milióny Európanov, môže byť predskokanom takejto doby. Pre človeka veľmi nebezpečnej doby. "}
