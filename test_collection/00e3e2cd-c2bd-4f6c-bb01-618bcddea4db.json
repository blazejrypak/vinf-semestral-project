{"url": "https://www.aktuality.sk/clanok/393856/komentar-zola-mikesa-hodnotit-fidela-mozno-iba-v-kontexte-jeho-doby/", "title": "Komentár Zola Mikeša: Hodnotiť Fidela možno iba v kontexte jeho doby", "body": "Hodnotiť jednostranne   ako politika je hlúposť. Jediné, čo možno povedať celkom určite a bez pochybností je fakt, že do politiky, ktorá bola od začiatku jeho kariéry bojom, sa zapojil z úprimného presvedčenia a s vášňou urobiť čo najviac dobrého pre svoju ťažko skúšanú krajinu. Lebo Castro – hoc dnes je redukovaný na symbol boja proti USA – by rovnako bojoval proti komukoľvek, o kom by usúdil, že ohrozoval jeho milovanú Kubu.  Keby žil skôr, asi by sa jeho terčom stali Španieli. Takto však videl, ako Kuba, po hrdinskom boji práve so Španielmi, dostáva sa do područia USA. A to kvôli jeho úhlavnému nepriateľovi, generálovi Batistovi, ktorý svojich vlastných nútil predávať Američanom pod cenu nielen cukrovú trstinu ale i celú svoju krajinu len preto, aby ho USA držali pri moci. Američania pritom podporovali Batistu i napriek tomu, že on bojoval s vlastnou opozíciou – teda i s Castrom – metódami, ktoré boli v USA protizákonné a nedemokratické. Skutočnosť, že Američania nakoniec podporili aj Batistov puč dáva Castrovi i jeho spolubojovníkovi Che Guevarovi nespochybniteľnú morálnu výhodu. Všetko, čo Castro a Che potom urobili bolo už len reakciou na Batistu a jeho podporu Američanmi. Možno prehnanou, možno zbytočne tvrdou – ale iba reakciou.  A to reakciou účinnou. Napriek počiatočnému zdaniu, že Castro nakoniec musel urobiť to isté, čo Batista pred ním – to jest vymeniť iba utláčateľa namiesto Washingtonu za Moskvu. Po rozpade ZSSR, na konci svojho života sa však Castro dožil nezávislej Kuby. Pravda, disidenti, ktorí počas Castrovej vlády strávili roky vo väzení budú mať na cenu tejto slobody iný, tvrdší pohľad. A možno aj oprávnene. Zo svojich zničených životov však nech vinia tých, na ktorých konanie Castro iba reagoval. Útok v zátoke svíň jasne potvrdil, že Američania sa svojich cieľov nevzdávajú a že mnohí kritici kubánskeho režimu majú skôr materiálne ciele než antikomunistické presvedčenie. Iste, je viac než otázne, či aj v súčasnosti musia existovať na ostrove slobody väzni svedomia. Castro a ľudia okolo neho nevedeli zareagovať na obdobie topenia sa ľadov po roku 1989. Áno, bola to ich túžba zostať pri moci, ktorá im zabránila povoliť okovy, ktoré už nebolo nutné držať tak tesne. Boj a triedne videnie sveta sa im zarylo pod kožu, stalo sa súčasťou ich politickej DNA. Potrebná miera čo i len ekonomickej flexibilnosti nemala šancu, jej druhé – v tomto období nepravé – meno bola zrada. Aj preto je Castrova Kuba dnes ekonomicky slabšia než by mohla byť. Fidelov brat Raul urobil potrebné reformy, ale odovzdanie moci prišlo príliš neskoro. Základnou otázkou preto bude, ako Kuba zareaguje na smrť svojho novodobého zakladateľa. Na jednej strane, môže sa stať, že z obdivu a z úcty k Fidelovi sa Kubánci veľmi dlhý čas nepohnú dopredu a pomalé ekonomické uvoľňovanie sa zastaví. Alebo sa presadí druhý extrém a Kuba sa stane novým Disneylandom Ameriky, kde budú dominovať nadnárodné korporácie. Môže sa stať však aj zázrak – trafí sa stredná cesta a podpora drobnému podnikaniu pôjde ruka v ruke s ochranou záujmov štátu proti svojvôli kapitálu. To by bola najkrajšia posledná pocta, ktorú by si Fidel od svojich spoluobčanov zaslúžil. "}
