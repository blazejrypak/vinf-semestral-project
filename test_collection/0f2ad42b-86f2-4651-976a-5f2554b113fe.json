{"url": "https://www.aktuality.sk/clanok/6t8jlsc/cina-oplaca-zapadu-zatknutie-sefky-huawei-kanadanov-odsudili-za-spionaz/", "title": "Čína opláca Západu zatknutie šéfky Huawei. Kanaďanov odsúdili za špionáž", "body": "Na svete nie je veľa ľudí, ktorí by si mohli povedať, že pili drink zoči-voči so severokórejským vodcom Kimom Čong-unom priamo na jeho luxusnej jachte. Tobôž nie takých, ktorí by pochádzali zo Západu. Kanadský podnikateľ Michael Spavor k nim patrí. S Kimom popíjal v roku 2013, v čase, keď prebehla nečakaná schôdzka medzi bývalou basketbalovou hviezdou americkej NBA Dennisom Rodmanom a Kimom, ktorý sa netají láskou k basketbalu. Práve Spavor mal vybaviť stretnutie medzi severokórejským diktátorom a Rodmanom. Všetko dosvedčuje aj fotografia, ktorú Spavorova firma zverejnila na Instagrame. Tá sa takisto zaoberá niečím nezvyčajným - organizovaním turistických výletov do Severnej Kórey. Po včerajšku je však Spavor aj mužom, ktorý stojí v epicentre diplomatického sporu medzi Čínou a Kanadou. Po viac ako dvaapolročnom pobyte vo vyšetrovacej cele ho odsúdili na 11 rokov za údajnú špionáž. Kanadský premiér Justin Trudeau neskrýval, že proces považuje za politický a označil ho za „absolútne neakceptovateľný a nespravodlivý“. 4 years ago,   celebrated his birthday in Pjöngjang with basketball legend   , whose trip to   was organized by   - Today Kim celebrates with   who now hides Spavor somewhere in the dark.  Kanadu zvyčajne neradia k najmocnejším veľmociam, ktoré by viedli otvorený diplomatický či obchodný spor s Čínou. To sa však zmenilo v roku 2018, keď kanadská polícia (hoci na žiadosť USA) zatkla na letisku vo Vancouvri finančnú šéfku čínskeho technologického gigantu Huawei Meng Wan-čou, dcéru zakladateľa firmy Žena Čeng-feja. Práve tu niekde, aspoň podľa analytikov, možno hľadať spojitosť medzi kanadským podnikateľom Spavorom a jeho odsúdením čínskymi súdmi na dlhoročné väzenie. Tento týždeň ho Čína poslala na 11 rokov za mreže. Má ísť o odplatu, prípadne snahu Číny vyvinúť tlak na prepustenie Meng, tvrdia západní politici. Lenže kanadské súdy rozhodujú nezávislo a aj keby tamojšia vláda chcela ustúpiť Číne, v demokratickom systéme niečo podobné z princípu neprichádza do úvahy. Celý proces je však zahalený tajomstvom. Nie len preto, že ide o, údajne, špionážnu kauzu. Ale aj pre tajnosti, ktoré okolo nej robí čínska komunistická vláda a tamojšie súdy. Prezývali ich aj „dvaja Michaelovia“. Spavor v skutočnosti nie je jediným odsúdeným Kanaďanom v Číne, tým druhým je jeho biznis partner, istý Michael Kovrik. Je to bývalý diplomat na kanadskom ministerstve zahraničných vecí a podľa čínskych súdov aj špionážna spojka Spavora. Obaja sa mali spoločne podieľať na špehovaní Číny, no ani   o čo presne malo ísť. Kanaďanov zatkli len krátko po tom ako finančnú šéfku čínskeho Huawei v Kanade a aj preto majú západné vlády, nielen tá kanadská, podozrenie, že zo strany Pekingu išlo jednoducho o odplatu. Nie je tajomstvom, že čínsky gigant Huawei je, rovnako ako všetky veľké čínske firmy, napojený na tamojšiu komunistickú stranu. Napokon, v Číne už dlhé roky platí zákon o tom, že čínski komunisti musia byť v dozorných radách všetkých veľkých spoločností a biznis a politika tam fungujú ruka v ruke. Huawei je však výnimočný príklad a z pohľadu Číny už vlastne strategický podnik. Wengin otec, zakladateľ firmy Feng-čej, tiež začínal ako vysokopostavený člen čínskej ľudovej armády a spoločnosť založil ešte v roku 1987. Podmienky okolo zatknutia, obvinenia a súdenia oboch Kanaďanov a ich porovnanie s tým, čím si v Kanade prešla dcéra zakladateľa Huawei, by nemohli byť rozdielnejšie. Aj ony ukazujú na priepasť medzi tým, ako funguje spravodlivosť v demokratickej Kanade a ako tomu je v komunistickej Číne. Kanaďania strávili vo vyšetrovacích celách dva a pol roka v priestore asi 1,5 krát 1,5 metra. Weng však vo vyšetrovačke strávila len desať dní a dnes ju stíhajú na slobode. Na viacerých fotografiách pri jej príchode z jej luxusnej 13-miliónovej vily vo Vancouvri na pojednávanie jej z nohy tesne nad lodičkami trčí len malé čierne zariadenie – GPS lokátor. Na svoj verdikt stále čaká, no kanadské súdy sú pomerne známe svojou pomalosťou a stále sa nedá odhadnúť, kedy sa ho dočká. Stále jej hrozí aj vydanie do USA. No proces sa môže ťahať aj dlhé roky. Čo presne mali odsúdení Kanaďania vynášať z Číny na Západ, dodnes nevieme. No aj Wangovej prípad môže súvisieť s geopolitikou, akokoľvek sú kanadské vyšetrovacie orgány považované za nezávislé. Neobvinili ju z priemyselnej špionáže, z čoho najmä Spojené štáty už dlhšie podozrievajú celý Huawei. Obvinená je z obchádzania západných sankcií voči Iránu a s nimi súvisiacich finančných podvodov. Ak by ju vydali do USA, Kanada by stratila teoretickú možnosť „vymeniť“ ju za svojich dvoch občanov. No zdá sa, že k tomu sa aj tak neschyľuje. Čína však podľa expertov niečomu podobnému nerozumie. „Je ťažké povedať, či Čína skutočne verí tomu, že tu máme legálny systém, ktorý je oddelený od vlády,“   kanadskú profesorku Stephanie Carvinovú. „Ale rozhodne nie je náhodou, že oba prípady sa odohrali naraz.“ Spavor sa ešte môže voči verdiktu odvolať. No odvolania v kriminálnych prípadoch majú podľa čínskych štatistík presne 0,1-percentnú šancu na úspech. Inými slovami, v 99,9 percentách prípadov platí rovnaký ako pôvodný verdikt. "}
