{"url": "https://www.aktuality.sk/clanok/209365/policajti-zadrzali-az-5-kradnutych-aut/", "title": "Policajti zadržali až 5 kradnutých áut", "body": "Akcia prebiehala v Michalovciach počas ktorej bolo zaistených päť motorových vozidiel zn. Mercedes Sprinter v celkovej hodnote cca 62.000 eur. Priamo pri čine pristihli dvoch mužov 30-ročného Michala a 24-ročného Petra z okresu Sobrance. Títo s doposiaľ nestotožnenou ukrajinsky hovoriacou osobou s cieľom zmeniť identitu vozidiel a zakryť ich pôvod v prenajatých skladových priestoroch v Michalovciach rozoberali, odstraňovali a vyrezávali VIN čísla a odstránili ďalšie identifikačné znaky na autách.  Do týchto skladových priestorov doviezli štyri motorové vozidlá zn. Mercedes Sprinter, za doposiaľ nezistených okolností neznáme osoby. Vyšetrovaním bolo zistené, že vozidlá boli odcudzené v meste Nurngber v Nemecku. Vyšetrovateľ odboru kriminálnej polície v Michalovciach už podozrivých mužov obvinil zo zločinu legalizácie príjmu z trestnej činnosti spáchaného formou spolupáchateľstva. Obvinení boli umiestnení do cely policajného zaistenia s návrhom na väzbu. V prípade dokázania viny im hrozí trest odňatia slobody na 7 až 12 rokov.  Z prečinu podielnictva vyšetrovateľ obvinil aj 26-ročného občana Ukrajiny. Toho policajti v utorok 26.6.2012 v popoludňajších hodinách prichytili pred tými istými skladovými priestormi ako za pomoci neoriginálneho kľúča (pakľúča) v zapaľovaní a napojenej „rušičky“ signálu monitorovacieho zariadenia cez zapaľovanie viedol osobné motorové vozidlo zn. Mercedes Sprinter s prívesným vozíkom.  Pri kontrole policajti zistili, že vozidlo s prípojným vozíkom v celkovej hodnote 7.500 eur boli odcudzené taktiež v SRN. Polícia muža zadržala a umiestnila do cely policajného zaistenia. V prípade dokázania viny mu hrozí až trojročné väzenie.  "}
