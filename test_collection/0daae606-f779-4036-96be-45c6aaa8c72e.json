{"url": "https://www.aktuality.sk/clanok/304351/popekonomia-dlh-alebo-peniaze-co-vzniklo-skor/", "title": "Popekonómia: Dlh alebo peniaze. Čo vzniklo skôr?", "body": "Kedy sa vlastne v dejinách objavili peniaze? Aj keď sa ekonómovia medzi sebou len málokedy na niečom zhodnú, v tomto panuje celkom slušná zhoda. Peniaze jednoducho nahradili barterový obchod, keď naši predkovia postupne pochopili, že je akosi nepraktické zamieňať vždy priamo dvadsať kurčiat za jednu kravu. O tom, že peniaze vzišli z naturálnej výmeny, písal už Adam Smith, zakladateľ modernej ekonómie. Základné učebnice hospodárskej vedy takto informujú dodnes. Lenže je to iba také „bolo – nebolo“, iba obyčajná rozprávka. Aspoň to tvrdí David Graeber, ekonomický antropológ, ktorý pôsobí na Londýnskej univerzite a je autorom knihy Debt: The First 5000 years (Dlh: Prvých 5000 rokov, pozn. red.) „Pokiaľ by v histórii existovali miesta – trhoviská, kde ku výmenám typu dvadsať kurčiat za jednu kravu prichádzalo, tak by sme takéto miesta v rámci antropologického prieskumu určite objavili,“ hovorí.  „Ale keď o celej veci budete trochu premýšľať, len ťažko vás prekvapí fakt, že doteraz sme nič takéto nenašli,“ tvrdí Graeber. Historický vývoj bol v skutočnosti úplne iný. Páči sa vám moja krava? Tak si ju zoberte. Toto mohol v dávnych časoch kľudne povedať sused susedovi, opisuje Graeber. Žiadnych dvadsať kurčiat nebolo treba, lebo vznikol jednoducho dlh. Dlh vo výške jednej kravy. Otázka teda nestojí, či barter vyústil do vzniku určitého výmenného prostriedku, teda dnešných peňazí. Podstatné je to, ako sa vlastne taká mlhavá skutočnosť „dlhujem jednu kravu“ dočkala svojho presného účtovného merania, ktorého základnou jednotkou je peniaz. Pokiaľ platia atropológove slová, tak úplne podkopávajú základy, na ktorých bola ekonómia vybudovaná. Tá totiž počíta s tým, že najskôr tu bol barter, potom peniaze a až nakoniec úver. Takto by to bolo však úplne opačne. Čiže úver – dlh má pred prvými mincami historický náskok niekoľko tisícročí.  A barter? Ten sa objavuje vtedy, keď mena skolabuje, a to aj v súčasnosti, ako napríklad v Rusku v roku 1998, dodáva Graeber. Najnovší prípad môžeme badať momentálne v Grécku, ktoré má tiež dlhodobo problém s financiami a tamojší farmári obchodujú na základe barteru.  je ekonomický konzultant a autor populárnej a odbornej literatúry. V súčasnosti pôsobí ako hlavný ekonóm finančnej skupiny Roklen (zakladateľmi sú niektorí bývalí manažéri spoločnosti Patria), ktorá ponúka platformu produktov a služieb investičného bankovníctva.  Okrem toho ešte prednáša na Národohospodárskej fakulte Vysokej ekonomickej školy a je členom správnej rady think-tanku Prague Twenty. "}
