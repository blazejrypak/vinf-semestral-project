{"url": "https://www.aktuality.sk/clanok/142549/francuzsko-do-prirodnej-rezervacie-unikli-4-mil-litrov-ropy/", "title": "FRANCÚZSKO: Do prírodnej rezervácie unikli 4 mil. litrov ropy", "body": "Podľa informácií francúzskeho ministerstva životného prostredia vytieklo takmer 4000 metrov kubických ropy (štyri milióny litrov), ktoré zasiahli asi dva hektáre územia. Štátna tajomníčka ministerstva životného prostredia Chantal Jouannová sa vyjadrila, že ide o prírodnú katastrofu. Na chránenom území severne od Marseille žijú zriedkavé druhy vtákov.  Zatiaľ nie je známe, ako vznikla trhlina na ropovode spoločnosti SPSE, spájajúcom Francúzsko s Nemeckom. Podľa vyjadrenia riaditeľa firmy Francoisa Trabucca je situácia pod kontrolou. Trhlinu na ropovode objavili v piatok. Francúzska prokuratúra už začala vyšetrovanie. Ropnú škvrnu z územia budú v najbližších dňoch odstraňovať špecialisti. "}
