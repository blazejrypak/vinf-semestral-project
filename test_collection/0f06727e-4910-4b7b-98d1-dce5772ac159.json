{"url": "https://www.aktuality.sk/clanok/801421/komentar-lubomira-jaska-matovic-si-vybral-ozaj-vydareneho-spojenca/", "title": "Komentár Ľubomíra Jaška: Matovič si vybral ozaj vydareného spojenca", "body": "Po doktorovi Dankovi je magister Kollár (spolu so svojou poslankyňou a párhodinovou splnomocnenkyňou vlády Bc. Krištúfkovou) ďalším trápnym škandálom. V žiadnom ohľade to nepôsobí dobre. Politickí oponenti ňúrajú po večeroch na internetoch, aby zistili, či dotyční velikáni ducha skopírovali dve tretiny, tri štvrtiny alebo len polovicu všakovakých diplomoviek. V prípade súčasného predsedu parlamentu je to celé prosté. Boris Kollár sa nim nemal nikdy stať. Nezávisle na trápne pospisovaných prácach a titule z nedôveryhodnej Kmotríkovej školy. Všetky jeho iné, už známe problémy boli a sú dosť na to, aby v normálnych pomeroch ani len nemyslel na miesto v čele národného parlamentu. Ak sa mu napriek všetkému podarilo dosiahnuť tento post, najnovšie zistenia o (ne)kvalite jeho akademickej námahy ho nepoložia. Kradnutie cudzích textov a myšlienok nedokáže v tomto štáte spôsobiť taký poplach, aby sa hneď na druhé ráno vzdal funkcie. Celá kauza je zaujímavá skôr v širších politických súvislostiach. Rozvášnený kritik Andreja Danka, mimochodom súčasný premiér, musí sakramentsky rozmýšľať, ako uhrá túto nepríjemnosť svojho veľkého politického spojenca. Mohol si ešte doteraz držať od neho odstup (dôvodov na rezervovanosť voči Kollárovi mal tisíc). Sám si však - celkom zbytočne a príliš rýchlo - vybral Kollára za veľkého kamaráta, spoluvládcu a politického partnera. A to ešte stále nehovoríme o tom, že okrem Kollára si premiér Matovič pustil príliš k telu nielen Kollára, ale aj celú jeho reálnu i politickú rodinu. Porovnaniu sa jednoducho v tejto chvíli nedá vyhnúť. Ak bol pred časom stredobodom výsmechu kapitán doktor Danko, prečo máme byť teraz zhovievaví voči podobnému talentu, navyše ak sedí na rovnakej stoličke? Hádam preto, že tu ide iba o magisterský titul? To nemôže nikto myslieť vážne. Okrem toho Boris Kollár svoju prácu kompiloval v čase, keď už nároky na originalitu boli všeobecne známe a vyššie ako dovtedy. Okrem toho boli už aj technicky kontrolované - druhá vec, že softvérom, ktorý fungoval asi tak dobre ako výmena ešpézetky s občianskym preukazom pichnutým do počítača. Tento príbeh nemôže mať dobrý koniec. V plnej hnusobe ukáže, ako moc kazí charaktery. Ešte aj tie dávnejšie pokrivené. "}
