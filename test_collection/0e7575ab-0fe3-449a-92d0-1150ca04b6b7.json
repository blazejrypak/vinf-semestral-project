{"url": "https://www.aktuality.sk/clanok/630674/najvyssi-sud-rozhodol-o-staznostiach-obvinenych-z-vrazdy-jana-kuciaka/", "title": "Najvyšší súd rozhodol o sťažnostiach obvinených z vraždy Jána Kuciaka", "body": "Všetci obvinení z vraždy Jána Kuciaka a jeho partnerky Martiny Kušnírovej zostávajú za mrežami.  „Najvyšší súd zamietol všetky sťažnosti obvinených ako nedôvodné,“ povedala hovorkyňa NS SR Alexandra Važanová.  Rozhodoval senát, v ktorom sedel aj Štefan Harabin. Sudcovia dnes riešili sťažnosti, ktoré si podali traja obvinení: Alena Zsuzsová, Tomáš Szabo a Miroslav Marček. Naďalej zostávajú za mrežami pre obavu, že by mohli ujsť, mariť vyšetrovanie alebo pokračovať v trestnej činnosti.  Obvinení Zoltán Andruskó sa proti vzatiu do väzby neodvolal, takže jeho prípad sa dnes neriešil. Ján Kuciak bol investigatívny novinár v redakcii spravodajského webu Aktuality.sk. Podľa prokurátora ÚŠP zavraždenie oboch mladých ľudí výstrelmi z pištole kalibru 9 mm, ku ktorému došlo 21. februára v ich dome vo Veľkej Mači, má súvisieť s Kuciakovou prácou novinára. Polícia koncom septembra vykonala raziu v Kolárove, po ktorej zadržala expolicajta Tomáša Szaba, jeho bratranca a bývalého vojaka Miroslava Marčeka, podnikateľa Zoltána Andruskóa a podnikateľku Alenu Zsuzsovú. Podľa polície by mal Szabo byť strelcom, Marček šoférom. Objednávateľkou vraždy za 70-tisíc eur mala byť Zsuzsová, avšak podľa medializovaných informácii mal práve Andruskó označiť za skutočného objednávateľa Mariana Kočnera. "}
