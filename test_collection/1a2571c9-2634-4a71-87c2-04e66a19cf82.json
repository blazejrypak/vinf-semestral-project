{"url": "https://www.aktuality.sk/clanok/765648/komentar-petra-bardyho-temou-sa-stava-sexualna-orientacia-a-smer-ma-problem-volby-2020/", "title": "Komentár Petra Bárdyho: Témou sa stáva sexuálna orientácia a Smer má problém", "body": "Penťácke vydavateľstvo News and Media Holding čelí   . Stopli časť rozhovoru s Petrom Pellegrinim, v ktorej sa reportér pýtal na sexuálnu orientáciu predsedu vlády a volebného lídra Smeru. Peter Pellegrini na otázku, či je homosexuál, odpovedal bez zaváhania: „Nie.\" Toto však v najnovšom vydaní Plus 7 dní, kde rozhovor vyšiel, chýbalo. Naopak, vedenie redakcie muselo čeliť kritike vedenia vydavateľstva, ktoré požadovalo zásah do rozhovoru. Podľa doteraz známych informácií sa mal v téme angažovať Juraj Puchý, ktorý spolupracuje s oligarchom Jozefom Brhelom a   Puchý mal zavolať do vydavateľstva a žiadať, aby sa otázka o sexuálnej orientácii predsedu vlády neobjavila. On to odmieta a zdá sa, že to chce hodiť na seba a svoju vlastnú dobrovoľnú angažovanosť.  Lenže vydavateľstvu Penty sa nepodarilo kauzu udržať v tichosti, pretože šéfredaktorka o tom napísala vo svojom komentári.  Takže, čo dnes vieme: 1) Redaktor Plus 7 dní sa nepriamo opýtal Petra Pellegriniho, či je homosexuál. 2.) Ten odpovedal jasne: „Nie\" 3.) Človek blízky oligarchovi aj Úradu vlády tlačil na vydavateľstvo Penty, ktoré vydáva aj Plus 7 dní, aby to zmizlo z rozhovoru. 4.) Zmizlo to, ale šéfredaktorka o tom napísala komentár, kde celý proces vysvetľuje. To, či ste, alebo nie ste homosexuál, je vaša najintímnejšia záležitosť, o ktorej nemusíte nikomu hovoriť, a na ktorú sa vás slušní ľudia nemajú pýtať. Bodka!  Existujú však aj výnimky, kedy sa pýtať môžu. Napríklad, keď máte dostať bezpečnostnú previerku. Vtedy musíte priznať aj to, akú máte sexuálnu orientáciu, akých máte partnerov a pod. Dôvodom je, aby ste sa pre tieto informácie nestali vydierateľným. Alebo, keď stojíte na čele kampane strany, ktorej lídri sa odporným a hanebným spôsobom vyjadrujú o predstaviteľoch sexuálnych menšín. Keď váš kolega Erik Tomáš máva vo vysielaní Markízy s fotografiou extravagantného účastníka dúhového Pridu, alebo keď poslanec Smeru Ľuboš Blaha využíva každú príležitosť, aby si kopol do liberálov cez LGBTI agendu. Keď zastrašujú ľudí homosexualitou a šíria konšpirácie o nebezpečnej LGBTI, ktorá ubližuje tzv. tradičnej rodine. A keď pri tomto všetkom sa roky špekuluje, či ste alebo nie ste homosexuál, je celkom pochopiteľné, že pre niektoré médiá to môže byť téma. No a je na vás, čo poviete. Či pravdu, alebo lož. To, či je, alebo nie je Peter Pellegrini homosexuál, nikdy nebolo témou, ktorá by zaujímala Aktuality.sk. Lenže zaujímala iného novinára, ten sa na to opýtal a Peter Pellegrini odpovedal veľmi jasne - že nie je. Ak však homosexuálom je a v rozhovore klamal, tak je prichytený pri klamstve. Smer má problém. Jedenásť dní pred voľbami si navyše nemôže dovoliť, aby sa o ich lídrovi písalo, že je homosexuál. Voliči Smeru sú veľmi konzervatívni a hoc prepáčili smerákom množstvo korupčných káuz, homosexuál na čele kandidátky by bol problém. Existenčný. Môže to fakticky znamenať absolútnu porážku Smeru. Na celom tomto prípade je hrozné a zároveň smutné, že tu ide o tému, ktorá by už dávno nemala byť dôvodom na ostrakizovanie, na ponižujúce útoky, na satirické zosmiešňovanie. Už by sme raz mali prijať, že homosexuáli sú a že sú tak medzi liberálmi, ako aj medzi konzervatívcami. Nie sú hrozbou. Nechcú nikomu kradnúť deti. Chcú žiť, ako všetci ostatní. A chcú byť v bezpečí. Bez rozdielu, či sú to bezmenní jednotlivci v malých dedinách roztrúsených po Slovensku, alebo politickí lídri. A to bez toho, či Peter Pellegrini je, alebo nie je homosexuál. "}
