{"url": "https://www.aktuality.sk/clanok/226948/boston-maraton-atentat-vybuch-barack-obama-komentar/", "title": "Obdivuhodná rozvaha Baracka Obamu", "body": "Najliberálnejšie mesto v najliberálnejšom štáte USA - to je Boston, ktorý je zároveň prezývaný aj najeurópskejším mestom v Amerike. Jeho poloha z neho robí ideálne prístavné mesto s bohatou infraštruktúrou a obrovskou priemyselnou zónou. Skutočnosť, že útočník alebo útočníci nezasiahli práve tieto strategické miesta, ale za cieľ si vybrali obyčajných ľudí na športovom podujatí svedčí jednak o ich zvrhlosti ako aj možných zámeroch útoku. Ako keby páchateľ respektíve páchatelia chceli dať okúsiť hrôzy teroru tým najtolerantnejším, najliberálnejším (v americkom kontexte najľavicovejším) a najvzdelanejším obyvateľom USA - Massachusetts je napríklad jediným štátom únie, ktorého každý občan má zdravotné poistenie. Iste, toto sú len úvahy o možných motívoch a možných páchateľoch, ktoré majú za cieľ poukázať na to, že tento strašný zločin nemusí mať zahraničnopolitický motív a páchateľom nemusí byť nutne niekto spoza hraníc USA. Akékoľvek úvahy sú v tomto ohľade predčasné. Uvedomuje si to aj prezident  , ktorý sa - veľmi správne - zdráha v súvislosti s bostonskými útokmi zatiaľ použiť aj slovo terorizmus. Bostonská tragédia je bezosporu najvážnejšou skúškou jeho pôsobenia v prezidentskom úrade a spôsob akým jej bude čeliť poznačí nielen jeho politickú kariéru ale aj myslenie miliónov Američanov. Preto je uvážlivosť na mieste a akékoľvek predčasné dohady o možných páchateľoch by mohli vyvolať hystériu podobnú páleniu turbanov nevinných Indov po teroristických útokoch v New Yorku. Neochota robiť unáhlené závery nie je teda známkou politickej slabosti- naopak prezident sľúbil tvrdé potrestanie vinníkov, ale až po úplnom vyšetrení zločinu. Štátnická rozvaha je tu na mieste, Barack Obama zvláda zatiaľ situáciu na výbornú. "}
