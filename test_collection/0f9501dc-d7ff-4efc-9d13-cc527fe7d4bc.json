{"url": "https://www.aktuality.sk/clanok/844809/hascak-sedi-v-policajnej-cele-obvinili-ho-z-obchodovania-s-gorilou-penta-to-v-minulosti-poprela/", "title": "Haščák sedí v policajnej cele. Obvinili ho z obchodovania s Gorilou, Penta to v minulosti poprela", "body": "Jeden z najvplyvnejších slovenských oligarchov Jaroslav Haščák je naďalej v rukách polície. Tím Gorila s desiatkami kukláčov urobil včera popoludní zásah v sídle finančnej skupiny Penta v bratislavskej Petržalke, na ktorý predviedli z výsluchu aj Haščáka. Okolo polnoci ho potom cez podzemné garáže odviezli späť na políciu, mal by byť v cele policajného zaistenia. Vyšetrovateľ zrejme navrhne jeho väzobné stíhanie, ktoré podáva na príslušný súd dozorový prokurátor. Majú na to lehotu 48 hodín od zadržania. Prípad Gorila dlhé roky dozoroval špeciálny prokurátor Dušan Kováčik, ktorý bol pred pár týždňami zadržaný pre podozrenia z rozsiahlej trestnej činnosti – a neskôr aj z členstva v Bõdõrovom komande policajtov, ktorí mali manipulovať trestné konania.  prevzal po Kováčikovi prokurátor Úradu špeciálnej prokuratúry Ondrej Repa, ktorý dozoruje aj spomínaný prípad bödörovcov. Haščáka obvinili z korupcie a legalizácie príjmu z trestnej činnosti. Spolu s Haščákom vyšetrovateľ obvinil aj bývalého riaditeľa kontrarozviedky SIS Ľubomíra Arpáša a jeho manželku Danu, ktorá v minulosti tiež pracovala pre tajnú službu. Podľa vyšetrovateľov vyniesol Arpáš po odchode z SIS nahrávky z odpočúvania konšpiračného bytu Penty na Vazovovej ulici v Bratislave. Následne ich mal predať Haščákovi. Formálne to malo prebehnúť tak, že Arpáš a jeho manželka Dana založili v septembri 2006 spoločnosť Identita. Tá vzápätí uzatvorila zmluvu s firmou Barkont pod kontrolou Haščáka. Arpáš jej mal od októbra 2006 do marca 2008 dodávať fiktívne analýzy a poradenské služby. Pentácka firma mu poslala v pätnástich splátkach vyše 194-tisíc eur (takmer šesť miliónov korún). O tom, že Arpáš mal s Haščákom zobchodovať nahrávku Gorila, sa píše aj v spise Gorila, ktorý niekto v roku 2011 zavesil na internet. Skupina Penta v rozhovore pre Aktuality.sk v roku 2015 odmietala, že jej spolupráca s Arpášom bola len formálna, aby rozptýlili podozrenie, že od neho kúpili inkriminované nahrávky. „Je to jedna z mnohých hlúpostí, ktoré obsahujú spisy Gorila. Pán Arpáš Pente ani priamo a ani sprostredkovane nikdy žiadne nahrávky neodovzdal,“  Odpoveď bola reakciou na rozhovor Aktualít s bývalým dôstojníkom SIS Arpášom, v ktorom tiež poprel predaj nahrávok z Gorily Pente: „Je to totálny nezmysel. Nikomu som nič nepredal. Viete, služobný pomer by mal zabezpečovať apolitický status a nie politickú servilnosť a z toho prameniacu informačnú deštrukciu v hľadaní a diskreditácii možného potenciálu. Ale to už bolo zrkadlom spravodajskej zrelosti nového vedenia SIS,“  Kúpu nahrávky Gorily od Arpáša napokon poprel aj Jaroslav Haščák  Nikto ma nikdy nevydieral nahrávkou Gorily. Ani mi ju nikto nikdy neponúkal. Ani Arpáš, ktorý ju nikdy nemal. Ja tvrdím, že ju nikdy nemal. Viem. Ja som nahrávku Gorily nepočul, ani som ju nevidel. Ale viem, že Arpáš ju nemal, respektíve, že nám ju nikdy neponúkal na predaj. Myslím si, že s ňou neobchodoval ani smerom k iným osobám, pretože k nej nemal prístup. To, že sme ho zamestnali, malo svoje dôvody, ktoré sme už komentovali. U Arpáša sa našlo kadečo, ale nahrávka Gorily tam nebola. Keby nám ju dal, zrejme by si nechal kópiu. Ale vráťme sa k nahrávke Kočner – Trnka. Ani jeden, ani druhý, ani nikto z ich okolia – mňa ani nikoho z Penty – nahrávkou Gorily nevydieral v tom zmysle, aby sme im zaplatili alebo poskytli inú výhodu, aby ju nezverejnili. Ani nám ju neponúkli na predaj. Neviem, čo hovorí Kočner Trnkovi na nahrávke, ktorú spomínate. Ja som ju nepočul, ani som pri ich rozhovore nebol. Ak som mal byť obeťou nejakého vydierania, predpokladám, že budem predvolaný na výsluch a budem vypovedať pred vyšetrovateľom. Preto by som nechcel ísť do nejakých hypotéz. "}
