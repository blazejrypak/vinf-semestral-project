{"url": "https://www.aktuality.sk/clanok/228154/nazor-poziciavanie-od-bank-bude-opat-lacnejsie/", "title": "Názor: Požičiavanie od bánk bude opäť lacnejšie", "body": "Na konci minulého týždňa sa stala Bratislava opäť na chvíľu \"pupkom sveta\" - tentokrát finančného (na rozdiel od roku 2011, keď bola stredobodom hokejového ošiaľu; tentoraz tam zasadali guvernéri ECB). Investori na celom svete sledovali, či Európska centrálna banka (ECB) zníži základné úrokové sadzby. Očakávania boli jasne za zníženie, lebo ekonomika eurozóny sa stále neprebrala z recesie, a analytici sa nemýlili. Centrálna banka naozaj skresala už aj tak nízky úrok z 0,75% na 0,5%. Čo to znamená pre bežného zákazníka v banke? Môžeme si opäť lacnejšie požičať, zadlžiť sa a dúfať, že o niekoľko rokov nestúpnu úroky zase vyššie veľmi rýchlo. Banky si totiž teraz dokážu lacnejšie požičať peniaze od centrálnej banky a po prihodení si svojej marže vedia skresať úrok aj koncovému zákazníkovi. Lacnými peniazmi chce banka bojovať proti recesii v Európe. Dúfa, že banky naozaj začnú viac požičiavať, lenže tie v atmosfére nedôvery, šetrenia a vysokej nezamestnanosti akosi s požičiavaním otáľajú najmä v úveroch pre firmy. Aby banky začali požičiavať peniaze na ktorých sedia, niektorí predstavitelia ECB uvažovali alebo iba strašili myšlienkou, žeby zaviedli negatívny úrok na vklady. Banky by tak museli banke platiť za to, že si u nej uložia peniaze. Trochu zvrátené, ale hlavne zúfalé. Negatívne sadzby zatiaľ neprešli, ale iba zatiaľ. Lenže lacné peniaze už sú v Európe dosť dlho a ekonomika sa zatiaľ neoživila. Takže sa zdá, že tento liek lacnými peniazmi nefunguje, ako by mal. Viacerí ekonómovia hovoria, že konanie centrálnej banky im pripomína zlého doktora, ktorý na pacientovi skúša nový liek, keď nezaberá zvýši dávku. Racionálnejší politici (Angela Merkelová) a niektorí ekonómovia upozorňujú aj na to, že lacné peniaze vedia v ekonomike narobiť aj škody. Napríklad tým, že vyvolávajú neprimerané investície, napríklad do realít, a vznikne bublina, ktorá neskôr praskne. S jej následkami doteraz bojuje Írsko či Španielsko. Našťastie aj prezident ECB má ešte aký taký zdravý rozum, keď povedal, že nechce vyhadzovať peniaze z helikoptéry. Zato jeho náprotivok z   povedal, že bojovať proti deflácii sa dá aj tak, že sa budú zhadzovať bankovky z neba. Inflácia, ktorá sa týmito lacnými peniazmi môže spustiť, nezdvihne len ceny, ale vymaže aj hodnotu úspor sporiteľov. Zato dlžníci sa budú radovať, ich dlhy sa zmiernia. Aj Americká centrálna banka pokračuje veselo v tlačení peňazí do ekonomiky. Tam je základný úrok dokonca nižší ako v Európe, iba 0,25%. Lenže tam sa zdá, že to aspoň trocha pomáha. Nezamestnanosť je tam iba 7,5% na rozdiel od Európskej Únie, kde sa vyšplhala už nad 12%. Dokedy však bude opojenie z lacných peňazí, trvať nikto nevie. Môže sa z nich totiž stať droga, a keď sa časom vysadí abstinenčné následky, budú zhubné najmä pre tých, ktorí si narobili ešte väčšie dlhy, ako mali. "}
