{"url": "https://www.aktuality.sk/clanok/ejvl6xj/zverejnili-spravu-o-zneuzivani-deti-v-britskych-nabozenskych-organizaciach/", "title": "Zverejnili správu o zneužívaní detí v britských náboženských organizáciách", "body": "V organizáciách väčšiny významných náboženstiev v Británii dochádza k pohlavnému zneužívaniu detí, uvádza sa v správe, ktorú vo štvrtok zverejnila organizácia Nezávislé vyšetrovanie pohlavného zneužívania detí (IICSA). Informovali o tom spravodajská stanica Sky News a agentúra AP. Vyšetrovatelia preskúmali ochranu detí v 38 náboženských organizáciách v Anglicku a Walese vrátane Jehovových svedkov, baptistov, metodistov, islamu, judaizmu, hinduizmu, sikhizmu a nekonformistických kresťanských denominácií. Obsah správy je založený na verejných pojednávaniach, ktoré sa uskutočnili začiatkom tohto roka. Zo správy vyplýva, že v rokoch 2015 až 2020 bolo zo všetkých známych inštitúcií, v ktorých boli hlásené prípady zneužívania, spáchaných 11 percent (443) prípadov v rámci náboženskej organizácie alebo prostredia. Približne desať percent podozrivých páchateľov (726 ľudí) bolo zamestnaných cirkvou alebo s ňou spájaných. Podľa IICSA však správa pravdepodobne neobsahuje všetky prípady zneužívania neplnoletých osôb. Vyšetrovatelia po vypočutí svedectiev dospeli k záveru, že „niet pochýb, že k sexuálnemu zneužívaniu detí dochádza v širokej škále náboženských prostredí\". Zistilo sa, že niektoré náboženské prostredia nemajú zavedenú žiadnu politiku ochrany detí a v súčasnosti v náboženských organizáciách existuje „buď žiadny, alebo len veľmi obmedzený dohľad\" nad ochranou detí. Záverečná správa bude britskému parlamentu predložená budúci rok v lete. Vyšetrovanie, ktoré sa začalo v roku 2014, sa zaoberalo aj obvineniami zo zneužívania zákonodarcami a v prostredí britských vládnych inštitúcií. "}
