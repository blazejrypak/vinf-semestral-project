{"url": "https://www.aktuality.sk/clanok/496706/prehladavaju-posty-na-slovensku/", "title": "Prehľadávajú pošty aj banky na celom Slovensku", "body": "(  ) Policajti na Slovensku prehľadávajú pobočky Slovenskej pošty. Podľa webu   , ktorý informáciu priniesol dnes predpoludním, mal niekto nahlásiť bombu na pošte už včera e-mailom. Hovorkyňa Slovenskej pošty Martina Macková pre Aktuality.sk potvrdila, že takýto e-mail prišiel na adresu zákazníckeho servisu včera vo večerných hodinách, keď na poštách už bolo po prevádzkovej dobe. Policajtom príchod e-mailu dnes ráno o pol deviatej oznámila vedúca zákazníckeho centra pošty na čísle 158. Aktuality.sk o tom informovala policajná hovorkyňa Denisa Baloghová s tým, že išlo o dva e-maily s textom „Pekný večer, v pošte je veľká bomba“ a ďalší: „V banke je bomba“.  „Nakoľko z obsahu nebolo jasné, v ktorých konkrétnych inštitúciách by mali byť uložené, polícia okamžite prijala potrebné opatrenia vo všetkých bankách, poštových bankách aj poštách na celom Slovensku,“ doplnila hovorkyňa policajného prezídia. Macková zo Slovenskej pošty pre Aktuality.sk ďalej uviedla, že polícia kontroluje pobočky priebežne a zamestnanci pošty poskytujú policajtom súčinnosť. Slovenská pošta má na Slovensku 1500 prevádzok. Niektoré z nich, ktoré na čas uzavreli, sú už otvorené. Ďalšie sú zatvorené aktuálne a zvyšné ešte len čakajú na policajné prehliadky. Pobočiek bánk na Slovensku je viac ako tisíc. "}
