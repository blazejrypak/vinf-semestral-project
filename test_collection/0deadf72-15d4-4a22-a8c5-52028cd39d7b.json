{"url": "https://www.aktuality.sk/clanok/902581/usa-zriaduje-komisiu-na-presetrenie-utoku-na-kongres/", "title": "USA zriaďuje komisiu na prešetrenie útoku na Kongres", "body": "Predsedníčka americkej Snemovne reprezentantov Nancy Pelosiová vo štvrtok oficiálne oznámila, že zriaďuje osobitnú komisiu na vyšetrovanie útoku na sídlo Kongresu zo 6. januára. Vyhlásila, že je \"našou povinnosťou zistiť pravdu\". Informovala o tom tlačová agentúra AP. Nová komisia vznikne po tom, čo republikánski senátori zablokovali legislatívu, ktorá by umožnila zriadenie komisie na vyšetrovanie útoku na Kapitol, zloženej z členov oboch politických strán, republikánov aj demokratov. K útoku došlo 6. januára, keď sa násilný dav podporovateľov vtedajšieho prezidenta Donalda Trumpa dokázal dostať cez policajtov a vtrhol do budovy Kapitolu, kde prenasledoval zákonodarcov oboch komôr Kongresu, ktorí práve spoločne definitívne potvrdzovali víťazstvo demokrata Joea Bidena v prezidentských voľbách. Trumpovi priaznivci sa tento proces snažili zastaviť. Snemovňa reprezentantov, dolná komora Kongresu, schválila návrh zákona o vytvorení komisie minulý mesiac. Demokratka zo štátu Kalifornia Pelosiová vyhlásila, že dáva prednosť myšlienke, aby vyšetrovanie viedol nezávislý výbor, ale že Kongres už nemôže dlhšie čakať a musí začať hlbšie skúmať januárovú vzburu. \"Šiesty január bol v našej histórii dňom temna,\" povedala Pelosiová. Ako doplnila, \"hrôza a trauma\" spôsobená prítomným členom a zamestnancom Kongresu je niečo, čo nedokáže odpustiť. Podľa jej slov nie je stanovený žiadny pevný časový rámec, ktorý musí komisia dodržať pri vyšetrovaní a vypracovaní správy. Tá má obsahovať zistené fakty a príčiny útoku a dať odporúčania na zabránenie ďalším takýmto útokom. Šéfka snemovne neoznámila, kto konkrétne bude viesť komisiu a kto budú jej členovia. Pelosiovej oficiálne oznámenie znamená, že toto zrejme najkomplexnejšie skúmanie obliehania Kapitolu budú riadiť demokrati. "}
