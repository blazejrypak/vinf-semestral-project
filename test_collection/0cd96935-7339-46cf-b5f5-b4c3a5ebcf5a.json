{"url": "https://www.aktuality.sk/clanok/826590/na-orave-nasli-utecenca-zo-sudanu/", "title": "Na Orave našli utečenca zo Sudánu", "body": " Má ísť o 29-ročného muža zo severnej časti Sudánu. TASR o tom v stredu informovala hovorkyňa CÚ Žilina Božena Chríbiková. „V čase, keď na hraničnom priechode Trstená - Chyžné vykonávali colníci kontroly vozidiel, pristavila sa pri nich osoba, ktorá im oznámila, že v blízkom okolí sa bezcieľne pohybuje muž. Hliadka sa presunula k neďalekej čerpacej stanici, aby preverila túto informáciu. Práve tam sa mal dotyčný muž nachádzať,\" priblížila hovorkyňa. Príslušníci finančnej správy muža našli a vyzvali, aby preukázal svoju totožnosť. \"Povedal, že žiadne doklady nemá, pochádza zo Sudánu a má 29 rokov, pričom s nimi komunikoval po anglicky. Bol vyčerpaný, triasol sa od zimy, a navyše ho bolela ruka,\" dodala Chríbiková. Príslušníci udalosť nahlásili operačnému stredisku Policajného zboru (PZ) v Žiline. Kým sa hliadka dostavila na miesto, poskytli mužovi oblečenie a občerstvenie. "}
