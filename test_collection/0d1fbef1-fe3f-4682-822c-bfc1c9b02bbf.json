{"url": "https://www.aktuality.sk/clanok/723023/komentar-daga-danisa-preco-kocnera-previezli-do-nitry/", "title": "Komentár Daga Daniša: Prečo Kočnera previezli do Nitry", "body": "Tieto obavy už nie sú len v rovine mediálnych špekulácií.   aj vyšetrovatelia a prokurátori. Nepriamo to potvrdil aj minister spravodlivosti Gál: „Dôvodom prevozu sú preventívno-bezpečnostné opatrenia.“ Tie sme mohli vidieť aj pri prevoze Kočnera do Bratislavy na súdne pojednávanie v kauze zmenky. Policajnú eskortu tvorilo niekoľko obrnených áut s kukláčmi a vrtuľník. Rizikové pritom neboli ústavy na výkon väzby. Tie sú dobre zabezpečené. Rizikové sú vždy transporty. Hlavne tie pravidelné, resp. na tie isté miesta. A presne tie by boli v hre, ak by Kočner ostal v Leopoldove. Vyšetrovanie vraždy Jána Kuciaka a Martiny Kušnírovej smeruje do finále. Vyšetrovatelia aktuálne analyzujú rozsiahle balíky dát z Kočnerovej šifrovanej komunikácie. Teda: budú si pomerne často predvolávať na výsluch Kočnera. Vyšetrovanie vedie NAKA – expozitúra západ, ktorá má sídlo v Nitre. Za normálnych okolností by nebol nijaký problém s tým, ak by bol Kočner ďalej v Leopoldove. Ten je od Nitry necelú polhodinu autom. Pri Kočnerovi však normálne okolnosti nikdy neboli. A nie sú. Obavy z úteku Kočnera tu máme minimálne od septembra 2018, keď zadržali Zsuszovú a jej komando. Vtedy sa Peter Tóth, dlhoročný spolupracovník Končera, prihlásil na polícii. A začal svedčiť proti svojmu šéfovi. Tóth vyšetrovateľom potvrdil, že Kočner sa pokúšal dostať z väzby cez tzv. motáky. Boli to ručne písané odkazy, ktoré posielal spoza mreží Tóthovi a cez neho svojim vplyvným známym. Napríklad Norbertovi Bödörovi, ktorý mal svojich ľudí vo vedení polície. Kočner sa pokúšal dostať z väzby buď cez rozhodnutie Ústavného súdu (tam čakal pomoc od Fica), alebo cez rozhodnutie špeciálneho prokurátora Kováčika. Nič z toho mu nevyšlo. Mediálny a verejný tlak už boli príliš silné na to, aby mohol čakať pomoc od svojich ochrancov a spojencov. Medzi nich mohol počítať nielen Norberta Bödöra, ale aj Zoroslava Kollára, Jaroslava Haščáka, Jána Počiatka, Roberta Kaliňáka,   ... A sieť sudcov, prokurátorov a policajtov, ktorých roky podplácal alebo vydieral. Po masových verejných protestoch a zmene vlády však nijaká pomoc neprišla. Presne vtedy sa mohli začať zvažovať menej štandardné metódy, ako dostať Kočnera z väzby na slobodu. Z Kočnerovej komunikácie je zrejmé, že v prípade trestného stíhania plánoval útek do zahraničia už od roku 2017. Ako napísal jednému svojmu známemu: „loď je pripravená... medzinárodné vody to istia“. Všetko bolo poistené a zabezpečené. Jediné, na čo nebol pripravený, bola väzba v kauze zmenky. Samozrejme, ak nerátame s akčnými filmovými scenármi, zmiznutie Kočnera by bolo možné len v prípade, že by mal na svojej strane veľmi vplyvných ľudí. Takých, ktorí majú dosah na rozhodovanie (alebo procesné chyby) úradov. A zároveň takých, ktorí majú bytostný záujem na tom, aby Kočner nebol stíhaný – a aby nezačal rozprávať. Slovom, dôležitých ľudí, ktorí sa podieľali na jeho zločinoch a ktorých by mohol potopiť... Presne táto podmienka je zrejme v prípade Kočnera bohato naplnená. Ak nebol za objednávkou vraždy Jána Kuciaka celkom sám alebo ak mu niekto asistoval pri marení či manipulovaní vyšetrovania vraždy, potom mohol a môže rátať s pomocou zvonku. Veľmi aktívnou a dôraznou. Alebo s guľkou v hlave. Jedno aj druhé je dôvodom na to, aby Kočnerovi čo najčastejšie menili miesto väzby. A obmedzovali transporty na najnutnejšie minimum. Ešte lepšie by bolo, keby sa jeho trápenie vo väzbe čo najskôr ukončilo. Tou najčistejšou cestou – odsúdením a výkonom trestu. "}
