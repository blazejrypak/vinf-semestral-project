{"url": "https://www.aktuality.sk/clanok/dw7dyt6/biden-podpisal-vykonne-nariadenia-v-snahe-zvysit-zaockovanost-proti-covidu/", "title": "Biden podpísal výkonné nariadenia v snahe zvýšiť zaočkovanosť proti covidu", "body": "Americký prezident Joe Biden podpísal v noci na piatok výkonné nariadenia v snahe zvýšiť mieru zaočkovanosti medzi vládnymi zamestnancami, zdravotníckymi pracovníkmi i zamestnancami väčších firiem. Podľa Bieleho domu sa tieto nové opatrenia môžu vzťahovať až na 100 miliónov Američanov. Informovala o tom agentúra AP a televízia CNN. Bidenova administratíva zavedie povinné očkovanie proti covidu pre niektorých zdravotníckych pracovníkov i zamestnancov federálnej vlády USA a spoločnosti, ktoré pre ňu pracujú. Ide o súčasť opatrení v rámci šesťbodového plánu na boj proti najnovšej vlne šírenia koronavírusu, ktorý Biden predstavil v noci na piatok. Americkému rezortu práce Biden nariadil, aby zabezpečilo, že súkromné firmy, ktoré zamestnávajú 100 a viac ľudí, budú od svojich zamestnancov vyžadovať, aby sa dali zaočkovať alebo aby sa každých sedem dní preukázali negatívnym testom na covid. V prípade, že to spoločnosti nedodržia, hrozia im pokuty vo výške tisícov dolárov na každého zamestnanca. \"Boli sme trpezliví, ale trpezlivosť nám pomaly dochádza,\" povedal Biden v súvislosti s Američanmi, ktorí stále odmietajú očkovanie. Dodal, že americkí občania, ktorí sa už zaočkovali, sú \"frustrovaní\" z 80 miliónov ľudí, ktorí zaočkovaní nie sú. \"Hoci je Amerika v oveľa lepšej kondícii, ako bola pred siedmimi mesiacmi, keď som nastúpil do funkcie, nachádzame sa v ťažkom období a kým sa situácia zlepší, môže to chvíľu trvať,\" povedal Biden v príhovore. Šesťbodový plán Bidenovej administratívy zavádza aj opatrenia v súvislosti s preočkovávaním tretími dávkami vakcín proti covidu, no týka sa tiež nastavenia pravidiel pre školy a hromadné podujatia, ako aj povinností zakrývať si horné dýchacie cesty či pomoci pre malé a stredné podniky. "}
