{"url": "https://www.aktuality.sk/clanok/m4vjeq2/volby-v-nemecku-spd-tvrdi-ze-ziskala-mandat-na-vladnutie-cdu-neskryva-sklamanie/", "title": "Voľby v Nemecku: SPD tvrdí, že získala mandát na vládnutie, CDU neskrýva sklamanie", "body": "„Bolo nám jasné..., že pôjde o otvorený, tvrdý a tesný volebný boj. A tak sa aj stalo,\" povedal v Berlíne šéf CDU Laschet, ktorého citoval magazín Spiegel. „Tento volebný deň predstavuje mimoriadnu situáciu,\" dodal.  „Ale už teraz môžeme povedať: S výsledkom nemôžeme byť spokojní... všetky demokratické strany však stoja pred veľkými výzvami. Musíme prekonať rozpory, aby sme Nemecko udržali pohromade,\" povedal. Upozornil na to, že po prvý raz vznikne v Nemecku vláda s troma koaličnými stranami.  „Urobíme všetko, čo môžeme, aby sme vytvorili vládu na čele s úniou (CDU/CSU),\" citovala Laschetovo vyjadrenie agentúra AFP. Ako poznamenal, výsledok volieb „je stále absolútne nejasný\". Laschet sa poďakoval za doterajšiu prácu a podporu dosluhujúcej kancelárke Angele Merkelovej. Kandidát Sociálnodemokratickej strany Nemecka (SPD) Olaf Scholz vyjadril za burácajúcich reakcií svojich podporovateľov radosť nad „veľkým úspechom\" svojej strany. „Jasné, je že mnohí občania hlasovali za SPD, pretože chcú, aby nastala zmena vo vláde. A pretože chcú, aby sa ďalší kancelár tejto krajiny volal Olaf Scholz,\" vyhlásil. Annalena Baerbocková, kandidátka na funkciu kancelára zo strany Zelených, v prvej reakcii na výsledky z exit pollov povedala: „Tentoraz to nestačilo.\" Ocenila však „historicky najlepší výsledok\" strany. Zároveň ale priznala, že volebný cieľ sa im naplniť nepodarilo. Denník Kurier pripomína, že ešte v apríli boli Zelení podľa prieskumov na prvom mieste. V nedeľu dosiahla strana 14,5-percentnú podporu voličov. Ako vedúca sila sme mohli formovať túto krajinu, povedala Baerbocková. Pripustila, že k poklesu podpory prispeli i jej osobné chyby v predvolebnom boji. Stanice ZDF a ARD udávajú nateraz podľa prognóz naďalej nerozhodné výsledky. SPD sa pohybujú v rozpätí 24,9 - 25,6 percenta a únia CDU/CSU zase v rozmedzí 24,4 - 24,7 percenta, píše agentúra DPA. "}
