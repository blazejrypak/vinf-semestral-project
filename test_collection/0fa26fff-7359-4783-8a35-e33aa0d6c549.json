{"url": "https://www.aktuality.sk/clanok/115842/iba-13-rocnu-somalcanku-ukamenovali/", "title": "Iba 13-ročnú Somálčanku ukameňovali", "body": "Dievča s veľkou pravdepodobnosťou stalo obeťou znásilnenia, keď bola na ceste k svojej starej matke bývajúcej v hlavnom meste Mogadišo. K poprave tínedžerky, ktorú sledovali stovky zvedavcov, došlo 28. októbra v prístave mesta Kismayo.  Podľa lokálnych lídrov bola mladá žena odsúdená na smrť na základe islamského práva (šaríje). Za ostatné dva roky to bola v Somálsku prvá poprava ukameňovaním.Na základe údajov OSN znásilnili tínedžerku, o ktorej svedkovia tvrdili že má 23 rokov, traja muži. Obeť kriminálnej akcie sa obrátila na príslušné úrady, ktoré ju obvinili z cudzoložstva a odsúdili na smrť.Islamisti naposledy vykonávali verejné popravy v priebehu roka 2006, keď ovládali Mogadišo a väčšinu južného Somálska. Spojenecké etiópske a somálske vládne sily ich koncom toho roka zvrhli, ale islamisti odvtedy vedú povstalecký boj podobný tomu v Iraku a postupne preberajú územie späť pod svoju kontrolu, píše agentúra Reuters. "}
