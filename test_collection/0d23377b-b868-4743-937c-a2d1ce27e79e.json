{"url": "https://www.aktuality.sk/clanok/243535/australia-zaznamenala-rekordne-horucavy/", "title": "Austrália zaznamenala rekordné horúčavy", "body": "Merania zo satelitu NASA Terra doložili, že rok 2013 sa tam začal aj skončil vlnami silných horúčav. Koncoročná vyvrcholila medzi 27. decembrom 2013 a 4. januárom 2014. Bola síce oveľa kratšia, než tá zo začiatku roku 2013, no zato silnejšia. Viedla k ustanoveniu viacerých teplotných rekordov. Medzi 1. a 4. januárom 2014 ich zažili obyvatelia 8,8 percenta celkovej rozlohy Austrálie. Horúčavy výrazne zvýšili teplotu povrchu, ako ju meria aparatúra MODIS (Moderate Resolution Imaging Spectroradiometer, Zobrazovací spektroradiometer so stredným rozlíšením) na palube satelitu Terra. Na výslednom obrázku dominuje tmavočervená farba, ktorá ukazuje, že v období medzi 27. decembrom a 3. januárom teplota povrchu významne presiahla priemernú hodnotu. Osobitne to platí o federálnych štátoch Queensland na severovýchode a Nový Južný Wales na juhovýchode krajiny. Posledný deň zahrnutý do analýzy, teda 3. január 2014, tam bol na na väčšine miest najhorúcejší z aktuálnej vlny horúčav. Nové teplotné rekordy boli stanovené na 10,2 percentách rozlohy Queenslandu a 14,6 percentách rozlohy Nového Južného Walesu. Absolútne najvyššia teplota bola v priebehu vrcholového týždňa horúčav zaznamenaná v queenslandskom meste Moomba, kde 2. januára 2014 dosiahla 49,3 stupňa Celzia. Teploty nad 48 stupňov Celzia sa počas tejto vlny horúčav namerali na 12 miestach Austrálie. "}
