{"url": "https://www.aktuality.sk/clanok/jhxnxtq/z-policajnej-inspekcie-odmietaju-ze-by-robili-prekazky-v-odhalovani-trestnej-cinnosti/", "title": "Z policajnej inšpekcie odmietajú, že by robili prekážky v odhaľovaní trestnej činnosti", "body": "Členovia a bývalí členovia špecializovaného vyšetrovacieho tímu Úradu inšpekčnej služby (ÚIS) odmietajú, že by vytvárali akékoľvek prekážky v odhaľovaní trestnej činnosti a zisťovaní jej páchateľov.  „Rovnako však všetci zastávame názor, že spravodlivosť by mala byť dosahovaná výlučne zákonnými prostriedkami,\" uviedli v spoločnom vyhlásení. TASR o tom informoval vedúci oddelenia vyšetrovania odboru inšpekčnej služby Západ útvaru inšpekcie ÚIS Lukáš Vavrinec. „Sme si plne vedomí, že za našu obetavú prácu a nasadenie vzhľadom na našu mediálnu perzekúciu nezožneme žiadnu pochvalu a tiež nám nebude poskytnutá ani žiadna podpora, žiaľ, ani zo strany väčšiny nadriadených a funkcionárov Policajného zboru. Trváme však na tom, že tak ako vždy v minulosti, tak aj v súčasnosti v predmetnej trestnej veci sme si plnili a stále plníme všetky naše povinnosti s najlepším vedomím a svedomím a predovšetkým v súlade so zákonom,\" deklarovali policajti. Minulý týždeň ÚIS zadržal štyroch vyšetrovateľov Národnej kriminálnej agentúry, ale aj dočasného riaditeľa inšpekcie. Obvinili ich zo zneužívania právomoci verejného činiteľa, dvoch policajtov zároveň aj v trestnej veci takzvaného ovplyvňovania pravdivosti výpovedí svedkov. V reakcii na „mimoriadne znepokojujúci“ vývoj v orgánoch činných v trestnom konaní zasadala 16. septembra bezpečnostná rada štátu. Rozhodla o vzniku odbornej pracovnej skupiny pre obnovu dôvery v právny štát, ktorá začala fungovať v pondelok (20. 9.). Pripraviť má návrhy zmien na zlepšenie fungovania súdov, polície a prokuratúry. "}
