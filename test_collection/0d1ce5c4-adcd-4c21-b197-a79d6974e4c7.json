{"url": "https://www.aktuality.sk/clanok/231131/foto-kozmonauti-z-vesmiru-ucili-ziakov-fyziku/", "title": "Foto: Kozmonauti z vesmíru učili žiakov fyziku", "body": "Výučbu viedla 33-ročná Wang Ja-pching, ktorá je druhou čínskou ženou vo vesmíre. Počas hodinu trvajúcej lekcie, vysielanej naživo štátnou televíziou, tajkonautka na názorných príkladoch vysvetlila princípy gravitácie, kyvadlového pohybu, gyroskopu a povrchového napätia vody v podmienkach vesmíru. Spoločnosť jej robili Nie Chaj-šeng a Čang Siao-kuang, dvaja kolegovia z misie kozmickej lode Šen-čou 10. Prvý z nich, ktorý je veliteľom misie, sa v jeden okamih vznášal v priestore orbitálnej stanice v polohe lotosu, teda v sede so skríženými nohami. Takýto výjav je bežný vo filmoch o bojovom umení. Čínska kozmická loď Šen-čou 10 úspešne vyštartovala do vesmíru 11. júna. O dva dni nato sa loď spojila s orbitálnou stanicou Tchien-kung 1, čím sa vytvorilo malé vesmírne laboratórium, v ktorom traja tajkonauti vykonávajú rozličné experimenty a testujú systémy modulu. Šen-čou 10 je piatou a zároveň najdlhšou vesmírnou misiou Číny s ľudskou posádkou. Je naplánovaná na 15 dní. Ide o kľúčový krok krajiny k vybudovaniu stálej stanice, ktorá by mala byť dokončená v roku 2020. Čína sa v roku 2003 stala po Rusku a USA iba treťou krajinou sveta, ktorá do vesmíru vyslala svojho človeka. "}
