{"url": "https://www.aktuality.sk/clanok/564247/shmu-upozornuje-pred-snehovymi-jazykmi-na-cestach/", "title": "SHMÚ upozorňuje pred snehovými jazykmi na cestách", "body": "Upozorňuje na to Slovenský hydrometeorologický ústav (SHMÚ), ktorý vydal výstrahu 1. stupňa do štvrtkového poludnia. Výstraha platí pre okresy Námestovo, Dolný Kubín, Tvrdošín, Brezno, Poprad, Kežmarok, Stará Ľubovňa, Sabinov, Levoča, Spišská Nová Ves a Gelnica. Meteorológovia varujú, že tvorba snehových jazykov a závejov predstavuje potenciálne nebezpečenstvo pre dopravu. Všetky sledované úseky ciest, diaľnic a rýchlostných komunikácií na Slovensku sú zjazdné. Vodiči by si však na niektorých miestach mali dávať pozor na silný vietor, sneženie a tvorbu snehových jazykov a závejov. Upozorňuje na to Slovenská správa ciest (SSC) na webe   . V dôsledku silného a nárazového vetra sa tvoria snehové jazyky a záveje na horských priechodoch Besník, Brestova a Príslop, na cestách v okrese Poprad a v okolí Šumiaca. Sneženie obmedzuje dohľadnosť na 100 metrov v okolí Švábovskej stráne a Širokého. Horský priechod Vrchslatina je zjazdný pre vozidlá nad 10 metrov celkovej dĺžky iba so snehovými reťazami. Horský priechod Šútovce (cesta III/1774) je uzatvorený pre vozidlá nad 10 metrov dĺžky. Snehové reťaze musia všetci vodiči podľa cestárov použiť na ceste II/584 Srdiečko - Bystrá. Cesty II/549 Úhorná - Krásnohorské Podhradie a III/3227 Hrabušická Píla - Stratená sú uzatvorené pre všetku dopravu. Cesty sú totiž v zimnom období neudržiavané. "}
