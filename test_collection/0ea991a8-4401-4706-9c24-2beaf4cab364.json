{"url": "https://www.aktuality.sk/clanok/46mnt51/pocet-obeti-zaplav-v-nemecku-opat-stupol/", "title": "Počet obetí záplav v Nemecku opäť stúpol", "body": "Počet obetí katastrofálnych záplav v okrese Ahrweiler v západonemeckej spolkovej krajine Porýnie-Falcko stúpol v utorok na najmenej 122, oznámila polícia v meste Koblenz. Informujú o tom agentúry DPA a AFP. Celkový počet obetí v Nemecku tak stúpol na najmenej 169. Nemecká polícia uviedla, že počet zranených taktiež stúpol na 763 a nezvestných je v súčasnosti ešte 155 ľudí, po ktorých stále pátrajú v troskách po povodniach. Povodňami najhoršie postihnutú oblasť v Nemecku navštívila v utorok aj kancelárka Angela Merkelová, ktorá prisľúbila miestnym obyvateľom rýchlu a nebyrokratickú finančnú pomoc. Vyčíňanie počasia pripravilo v celej Európe o život viac než 200 ľudí, pripomína AFP. Belgicko, kde prišlo o život najmenej 31 ľudí, si v utorok obete pripomenulo minútou ticha. "}
