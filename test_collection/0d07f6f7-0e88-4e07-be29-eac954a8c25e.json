{"url": "https://www.aktuality.sk/clanok/145614/egypt-zeny-mozu-nosit-nohavice-vyhlasil-najvyssi-moslimsky-duchovny/", "title": "EGYPT: Ženy môžu nosiť nohavice, vyhlásil najvyšší moslimský duchovný", "body": "Podmienkou však je, aby boli nohavice voľné a nohy tesne neobopínali, plus to, aby neboli priehľadné. Veľký muftí to povedal na prednáške v Káhire v odpovedi na otázku jedného z divákov, či aj v Egypte platia rovnaké pravidlá pre obliekanie žien ako v susednom Sudáne. Tam práve v týchto dňoch súdia 12 žien za to, že boli na verejnosti oblečené v nohaviciach. Jednou z obvinených bola aj známa sudánska novinárka Lubná Ahmad al-Husajnová, ktorej nakoniec nariadili len peňažný trest. Všetky obvinené zatkli 3. júla v Chartúme za to, že boli nevhodne oblečené. Podľa al-Husajnovej sú niektoré zo zatknutých \"južanky\", teda obyvateľky sudánskeho animistického a kresťanského juhu, kde islamské právo neplatí. "}
