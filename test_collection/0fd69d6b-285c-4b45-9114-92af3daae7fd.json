{"url": "https://www.aktuality.sk/clanok/216642/zijeme-dlhsie-vdaka-babickam/", "title": "Žijeme dlhšie vďaka babičkám?", "body": "„Babičkovstvo bolo počiatočným krokom k tomu, aby sa z nás stali tí, kto sme,“ zdôraznila Kristen Hawkesová. Z počítačového modelovania im vyšlo, že už pri malej miere „babičkovstva“ by sa zvieratám so šimpanziou dĺžkou života, nehľadiac na veľkosť mozgu, za necelých 60.000 rokov vyvinula ľudská dĺžka života. Šimpanzice iba zriedkavo žijú dlhšie, ako sú ich plodné roky. Zvyčajne sú to na konci života tridsiatničky, občas štyridsiatničky. Ženy oproti tomu spravidla žijú ešte niekoľko desaťročí po menopauze. Modelovanie ukázalo, že tvor, žijúci ako šimpanz, zotrval na svete po dosiahnutí dospelosti ešte približne 25 rokov. Ako skutočné šimpanzy. No po 24.000 až 60.000 rokov babičkovskej starostlivosti o detné deti mal modelový tvor po dosiahnutí dospelosti „k dobru“ ďalších 49 rokov . Ako skutoční ľudskí lovci-zberači. Čo je vlastne obsahom „babičkovskej hypotézy“? Tvrdenie, že keď babičky pomáhajú s výživou vnukov a vnučiek po odstavení od materského mlieka, ich dcéry môžu mať viac detí, a to kratšie po sebe. Deti sa navyše skôr odstavujú, avšak neskôr nadobúdajú schopnosť samostatnej obživy a neskôr dospievajú. Ženy sa napokon dožívajú pomenopauzového veku ako my. Tým, že dávne prvé ženy, ktoré žili dosť dlho na to, aby sa stali babičkami, umožnili dcéram, aby mali viac detí, preniesli svoje gény dlhovekosti na viac potomkov, ktorým sa potom úmerne tomu predĺžila dospelá fáza života. Kristen Hawkesová predložila „babičkovskú hypotézu“ už v roku 1997. Spolupracovala na nej s kolegom Jamesom O´Connellom a Nicholasom Blurtonom-Jonesom z University of California v Los Angeles (USA). Vyšli pri tom z dlhodobých pozorovaní reálneho života lovcov-zberačov v 80. rokoch minulého storočia. Konkrétne Hadzaov v Tanzánii. Všimli si, že ich staré ženy trávia veľkú časť dňa zberom hľúz a inej potravy pre vnukov a vnučky. Pritom s výnimkou ľudí si všetky ostatné primáty a všeobecne cicavce po odstavení od materského mlieka zbierajú potravu samé. O hypotéze sa búrlivo diskutovalo. Jednou z hlavným námietok bolo, že jej chýba solídnejší, matematicky formulovaný základ. Členovia tímu ho preto doplnili v najnovšom výskume. Kristen Hawkesová už s pôvodnými kolegami poukázala na vplyv zmeny prírodného prostredia vo východoafrickej kolíske ľudstva. S narastajúcim suchom od doby pred vyše 2 miliónmi rokov tam totiž pribúdali savany a ubúdalo lesov. Práve v lesoch si však odstavené deti samé mohli ľahko nájsť potravu, zvlášť v podobe dužinatých plodov. „Matky sa tak museli rozhodnúť. Buď sa sťahovať za ustupujúcimi lesmi, kde bola dostupná potrava, ktorú si mohli deti zbierať samé, alebo deti kŕmiť aj po odstavení. Lenže to druhé znamenalo problém – nemôžete mať ďalšie dieťa, kým vás plne zamestnáva a vyťažuje to predchádzajúce,“ povedala Kristen Hawkesová. Do hry tak vstúpili ženy, blížiace sa ku koncu plodnosti, babičky. Vyhrabávali výživné hľuzy a rozbíjali orechy, ktoré boli stále hojné aj v čoraz suchšom prostredí, no odstavené deti by si s takou potravou samé neporadili. Naši najbližší príbuzní v živočíšnej ríši, veľké ľudoopy ako šimpanzy a gorily v Afrike a orangutany v Ázii, zvolili druhú možnosť. Zostali blízko lesných potravných zdrojov, ktoré samostatne zvládnu aj odstavené mláďatá. My ľudia, sme sa v konečnom dôsledku vyvinuli z tých našich spoločných predkov s ľudoopmi, ktorí zvolili prvú možnosť. „Poľudštili“ nás babičky. Fakt, že úsilie babičiek priamo zvyšuje mieru prežívania vnukov a vnučiek, potvrdili aj údaje získané výskumom ďalších etník, nielen afrických, ale i v Európe a Severnej Amerike. Cieľom nového výskum pomocou počítačového modelovania bolo overiť, či za predĺžením dopelého života žien po menopauze nie je iný faktor ako „babičkovstvo“. Členovia tímu si položili otázku: „Ak sa začne s podobnou životnou históriou, akú majú veľké ľudoopy, a pridá sa k tomu ´babičkovstvo´, čo bude potom?“ V rámci počítačových simulácií merali zmenu dĺžky dospelej fázy života. Šimpanzy dospievajú zhruba v 13 rokoch a následne žijú priemerne 15-16 rokov. Ľudia v ekonomicky rozvinutých krajinách dospievajú v 19 rokoch a následne žijú priemerne 60 ďalších. Typicky zomierajú ako 75- až 80-roční, respektíve nedlho po osemdesiatke. Do modelu konzervatívne zabudovali skôr slabý vplyv „babičkovstva“. Zohľadnili tiež fakt, že novorodenec máva asi 5-percentnú šancu, že bude nositeľom genetickej varianty respektíve mutácie, ktorá mu buď skráti život pod priemer, alebo ho naopak predĺži nad priemer. Začali s iba 1 percentom žien v babičkovskom veku, ktoré sa dokázali starať o vnukov či vnučky. Po 24.000 až 60.000 simulovaných rokoch im však vyšli, ako už bolo spomenuté, výsledky podobné reálnej situácii dnešných lovcov-zberačov, v ktorej babičky tvoria približne 43 percent dospelých žien. Rozdiel v rýchlosti takmer zdvojnásobenia dĺžky dospelého života (z 25 na 49 rokov) závisel na energetických a metabolických nákladoch dlhšieho dospelého života pre mužov. Členovia tímu vložili do modelov tri stupne konkurencieschopnosti mužov pri rozmnožovaní. S „babičkovskou hypotézou“ súperí „lovecká“, podľa ktorej v čoraz suchšej východnej Afrike rozhodovali o evolúcii našich predkov schopnosti mužov získať mäso, ktoré podporovalo rýchly vývoj veľkých mozgov. Tie zasa podporovali ďalší rozvoj loveckých schopností. Ženy venovali priazeň najmä zdatným lovcom. O našej evolúcii rozhodlo zväčšenie mozgu. To má zaiste veľkú váhu. No obe hypotézy sa skôr dopĺňajú, ako by si konkurovali. Nové počítačové modelovanie veľkosť mozgu, lov a vytváranie párov muž-žena ignorovalo. A aj z neho vyšlo, že už mierny vplyv „babičkovstva“ vedie k ľudskej dĺžke života. Kristen Hawkesová vidí aspoň časť rastu nášho mozgu ako dôsledok „babičkovstva“, ktoré nás urobilo vzájomne sociálne závislejšími. To nevyhnutne viedlo k rozhojneniu sociálnych kontaktov, čo sa prejavilo zvýšenými nárokmi na mozog. Tím Kristen Hawkesovej uverejnil tieto poznatky predbežne online v časopise Proceedings of the Royal Society B. "}
