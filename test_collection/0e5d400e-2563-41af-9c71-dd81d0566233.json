{"url": "https://www.aktuality.sk/clanok/502282/komentar-lubomira-jaska-pat-rokov-po-bezakovi-falosny-sucit-nahradil-pravdu/", "title": "Komentár Ľubomíra Jaška: Päť rokov po Bezákovi: falošný súcit nahradil pravdu", "body": "Od nedôstojného vyhadzovu je nereálne čakať dôstojné pokračovanie. Pobúrenie nad tým, že bývalý trnavský arcibiskup všetko nezvládol, je smiešne. Pocity vyhodených sú vždy iné ako pocity tých, ktorí zostávajú alebo sa živia vyrábaním dobrého mena inštitúcie a obhajobou jej hlúpych rozhodnutí. Je logické, že občas prevládol pocit krivdy a kde-tu mediálne zveličovanie prevládlo nad obyčajnou realitou. Podobné príbehy sa bez toho nezaobídu. Story vrcholu a pádu, revolty a jej následkov sú atraktívne. Doterajšie stopy nádeje, že sa súvislosti vyjasnia, boli rozdupané v zabudnutí alebo cielenej ignorancii. Bezákov dôležitý priateľ, arcibiskup Vlk, odišiel tam, kde je (dúfame) koniec všetkých intríg. Pápež František sa pri stretnutí s Bezákom tváril chápavo, ale Bezákov osud sa ťažko dostane do zoznamu jeho úloh. Trnava je Rímom naozaj len na Slovensku... A slovenskí biskupi? Tí to majú najľahšie. Stále sa za Bezáka modlia. Výborný nápad – znie to duchovne, láskavo a ušľachtilo. Nič neriskujú, nikoho nenahnevajú, veľa to nestojí a nikto to nedokáže skontrolovať.  Nie je jasné, či sa okrem Bezáka stihnú modliť aj za seba, aby sa raz za sto rokov chovali ako chlapi a nie ako nesvojprávne figúrky. Takéto formy reakcie sú výhodou inštitúcií, ktoré majú poruke aj „duchovný“ arzenál. Dobre hraný súcit s obeťami nahrádza reálne riešenia a záujem o ich situáciu. Najzaujímavejšie veci sa diali a dejú v hlavách tých, ktorí to sledujú. Pochopili, že opatrnosť nezaškodí ani voči moci, ktorej doteraz bezvýhradne verili. Kto chce byť cirkvou, ňou bude. Byť spoločenstvom veriacich je predsa len čosi iné ako náboženská moc, ktorá si hrá svoje politické hry a nepotrebuje k tomu svedkov a kritikov. "}
