{"url": "https://www.aktuality.sk/clanok/183492/komentar-co-spaja-mojsejovu-a-slotu/", "title": "Komentár: Čo spája Mojsejovú a Slotu?", "body": " Televízia JOJ začala vysielať program Šéfka, akúsi paródiu na bezkonkurečne výbornú reality šou Učeň (The Apprentice), spájanú s menom realitného magnáta, Donalda Trumpa. V   prevláda pocit, že výberom hlavnej predstaviteľky, kontroverznej košickej podnikateľky Nory Mojsejovej, tento svoj program televízia zbytočne zhodila. Mnohí píšu, že „šéfka“ je impertinentná a pár krát ju dokonca bolo nutné vypípať. Iní ju naopak obhajujú. Mojsejová je vraj len svojská a hlavne sa na nič nehrá. Občas dokonca vraj povie nejakú hlbokú nepríjemnú pravdu, čím si získava sympatie. Tie slová obhajoby znejú povedome. Nájdu sa totiž ľudia, ktorí s podobným argumentom obhajujú aj pôsobenie predsedu SNS, Jána Slota. Tiež vraj na nič neberie ohľad a v jeho urážlivých slovách sa občas nájde niečo, čo si všetci myslia, no každý sa bojí povedať to nahlas. Čím to je, že nás fascinujú takéto postavy? Predovšetkým je to dané totálnym zlyhaním tradičných verejných autorít. Vezmime si politikov: Človek by očakával, že s politickou funkciou sa spája štátnický rozhľad, rozvaha a schopnosť poctivo spravovať veci verejné. Namiesto toho dennodenne vidíme, že nás zľava - doprava zastupujú ľudia, ktorí sú nekompetentní, klamú, podvádzajú a kradnú. Poďme ďalej k policajtom: Očakávali by sme, že ochrancovia zákona by mali byť neúplatní, spravodliví, ústretoví a mali by slúžiť nám občanom. Miesto toho dennodenne počúvame a zažívame aj takých policajtov, ktorí tomuto ideálu nezodpovedajú. Sú skorumpovaní, neochotní a občanov viac šikanujú ako chránia.Alebo takí sudcovia: Kantovské „sein und sollen“ sa tu opäť rozchádza. Očakávali by sme, že sudcovia budú slúžiť spravodlivosti, cti a zákonu. Miesto toho má verejnosť pocit, že primnohí z nich sú úplatní, rodinkárski, úzkoprsí, pomstychtiví, prípadne alibisti, nezávislí aj od zákona, či zdravého rozumu. Duchovní: Mali by mať priamo z Neba patent, aby boli láskaví, zdržanliví, morálni a verní náročnému kódexu správania, ku ktorému sa zaviazali. Miesto toho nás médiá i skúsenosť príliš často konfrontujú s klerikmi, ktorí majú frajerky, frajerov, obťažujú deti, spreneverujú milióny z cirkevných majetkov, prípadne odpíjajú si potajomky z omšového vína. Lekári: V našich ideálnych predstavách by mali byť empatickí, prívetiví a srdnato bojovať za každý ľudský život až dokonca. Miesto toho narážame aj na lekárov, ktorí sú nekompetentní, nedbanliví, ich zaobchádzanie s pacientom je mizerné a človek sa bojí, že sa im raz s niečím vážnym bude musieť vydať napospas.Učitelia: Kdesi v múdrej knihe sa píše, že pedagógovia by mali byť zapálení pre svoj obor, vedieť látku vysvetliť a objektívne, nestranne ju preskúšať. Miesto toho sme pričasto stretli učiteľov, ktorí sú náladoví, nevyrovnaní, zneužívajú svoju moc nad deťmi, opíjajú sa na akciách so žiakmi, spávajú so študentkami a sú ochotní namáhať sa len do výška svojho platu. No a nezabudnime na žurnalistov: Mali by sme prinášať pravdu, byť nestranní a fakty prezentovať v ich celosti, nie výberovo. Miesto toho sme povrchní, bulvárni, zaujatí, ničíme ľuďom životy, staráme sa do súkromia, klameme a ocitáme sa vo všemožných konfliktoch záujmov...  V celej našej spoločnosti zíva hlboká priepasť medzi tým ako by sa veci podľa správnosti mali robiť a tým ako sa naozaj robia. Ľudia sú nespokojní, lebo v tom rozpore právom vidia pokrytectvo. Väčšinou však len u druhých, nikdy nie u seba. Dôsledkom je, že naša spoločnosť stráca dôveru v akékoľvek inštitucionálne autority. Každý má nejaký bočný záujem alebo skrytú agendu. Každý predstiera, že je niekto, kým v skutočnosti nie je. Každý sa robí lepším, než naozaj je. Za týchto okolností neprekvapuje, keď pár ľuďom začnú byť sympatick�� osoby ako Slota alebo Mojsejová. Oni síce tiež nie sú vzormi morálnej nepoškvrnenosti, no aspoň sa na nič nehrajú. Nie sú síce slušní, ale vo svojej neslušnosti sú aspoň autentickí. Prečo však vôbec nastal tento rozpor medzi ideálom a praxou? Čiastočne je to našou prirodzenou hriešnosťou. Jednoducho, každý robí z času na čas chyby alebo drobné kompromisy s vlastnými ideálmi. Nikto nedokáže byť nepoškvrnený celých 24 hodín denne sedem dní v týždni. Ďalším dôvodom je však aj naša mediálna doba. V minulosti žili Slováci v uzavretých politických režimoch, kedy sa prešľapy, malé pochybenia, ale aj vyložene veľké svinstvá dali ľahko ututlať. Dnes však (aj kvôli médiám a internetu) nezostane žiadny mladícky hriech utajený.   Je to bezútešná situácia, ktorá zvádza k cynizmu. Lenže východiskom z tohto rozpoloženia nie je odhodiť ideál ako príliš náročný a uspokojiť sa s tým, že veď všetci sme prasce. Je totiž rozdiel medzi tým „mať ideál a občas sa mu spreneveriť“, a nemať vôbec žiadne ideály, žijúc ako naničhodník na plný úväzok. Otázka je ako to dať znovu dohromady. Nie je to ľahká otázka. Možno by však pomohli tieto tri veci: 1.) Najskôr povinnosti, potom práva: Príliš sme si zvykli, že máme len subjektívne nároky, ktoré nám ostatní majú zabezpečiť. Lenže žiadne práva neexistujú bez povinností, ktoré sú prvoradé. 2.) Žiť pre niekoho alebo pre niečo, nie iba pre seba: Priveľa zla pramení z toho, že ľudia žijú len pre seba. Súvisí to práve s tou prvou otázkou. Voči komu máme tie povinnosti, ktoré majú prednosť pred právami? Boh alebo nejaká iná myšlienka, krajina, vlastná rodina... Základom je mať stred v niekom inom, nie iba v sebe. Skoro všetky veľké etické systémy obsahujú myšlienku potlačenia svojich ambícii a potrieb v prospech druhých. 3.) Zastaviť rozklad štandardov: Od neformálnosti je len nepatrný krok k nedbanlivosti. V mene boja proti príliš zväzujúcej formálnosti sa rozkladajú všetky štandardy, či už ide o krásu, správanie, vkus, jazyk, vzdelanosť alebo profesionálne nároky.Zhovadilosť je prirodzený stav, kým slušnosť a šľachetnosť si vyžadujú premáhanie prirodzených sklonov, pudov a zlozvykov. Človek, ktorý sa zbaví všetkých konvencií, nezažije oslobodenie. Akurát stratí všetky zábrany.  "}
