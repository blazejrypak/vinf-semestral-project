{"url": "https://www.aktuality.sk/clanok/303252/u-s-navy-skusa-superrychle-namorne-letiska-pre-drony/", "title": "U.S. Navy skúša superrýchle námorné letiská pre drony", "body": "Vojenské námorníctvo USA disponuje veľmi rýchlými loďami kategórie JHSV (Joint High Speed Vessels). Slúžia najmä na prepravu vojakov a ich výbroje i výstroje k pobrežiu. Nedávno sa ale ukázalo, že môžu byť aj základňou dronov. Výsledky príslušných experimentov opísala reportérka Megan Ecksteinová v internetovom bulletine United States Naval Institute News. Plavidlá JHSV sú veľké ako korveta, ľahšia bojová loď. JHSV z triedy Spearhead, o ktoré tu ide, sú hliníkové katamarány s výtlakom 1515 ton. Posádka má 26 až 46 členov. Loď odvezie 312 vojakov, pre ktorých má sedačky ako v lietadle. Až na diaľku 2200 kilometrov. Dosahuje rýchlosť 43 uzlov čiže 80 kilometrov za hodinu. Stojí približne 200 miliónov dolárov. Výzbroj a výstroj vojakov (bežnej armády, námornej pechoty) je vo veľkom nákladovom priestore. Na zadnej palube má loď plošinu pre vrtuľníky, môžu na nej aj parkovať alebo byť uložené pri náklade. Plavidlo je vyzbrojené štyrmi ťažkými guľometmi. JHSV z triedy Spearhead je naplánovaných 11, 5 z nich je už v službe, 3 sa stavajú. Viaceré zložky U.S. Navy teraz v lete uskutočnili dvojtýždňové skúšky s vypúšťaním dvoch typov malých vojenských dronov. Konkrétne Scan Eagle (prieskumný, Irán tvrdí, že jeden americký exemplár „zajal“, ale zrejme sa voľajako dostal k stratenému kanadskému, okopíroval ho a teraz sériovo vyrába) a Puma (takisto prieskumný, má ho napríklad každá rota U.S. Army). Skúšky prebiehali na USNS Spearhead (JHSV-1), prototypovej lodi triedy. Plavidlo i drony v nich obstáli veľmi dobre, vo dne i v noci. Cieľom bolo najmä zistiť, ako obidva typy dronov zapadnú do potenciálnych budúcich adaptívnych zoskupení vojenských síl. A posúdiť rozpätie rozmanitých využití plavidiel JHSV. Od začiatku totiž bolo jasné, že vďaka spomenutým parameterom môžu plniť aj iné úlohy ako prostá preprava na bojisku. Z preverovaných alternatívnych nasadení JHSV sa drony osvedčili najmä v kontexte nasadenia JHSV ako predsunutých plávajúcich základní a ako platforiem pre vedenie boja proti preprave vojsk a materiálu protivníka. A aj proti pašerákom, najmä drog a zbraní. Dôležité je to aj s ohľadom na fakt, že z U.S. Navy už boli vyradené takmer všetky fregaty triedy Oliver Hazard Perry, určené pre také úlohy. (Pre zaujímavosť: 2 plavidlá tejto triedy prevzalo od USA Poľsko.) Nové plavidlá z kategórie LCS (Littoral Combat Ships, lode pre boj v pobrežných vodách), ktoré ich majú nahradiť, sú zatiaľ v službe iba 4, po 2 z tried Freedom a Independence. Všetky dislokované v ázijsko-pacifickej oblasti. Možnosť využiť JHSV s dronmi je zvlášť dôležitá pre 4. flotilu U.S. Navy, ktorej operačnú zónu tvorí Karibik a oblasti Atlantiku a Tichého oceánu, priliehajúce k Strednej a Južnej Amerike. Azda netreba zvlášť pripomínať, odkiaľ smeruje do USA najviac drog. Naliehavosť protiopatrení zdôraznil pre USNI kontraadmirál George Ballance, veliteľ 4. flotily. V tomto ohľade podporuje kreatívnosť, ktorej ukážkou je aj nápad nasadiť JHSV ako plávajúce letiská pre drony. Letné skúšky ukázali, že s ich pomocou sa naozaj podstatne skvalitní monitorovanie pašerácky rizikových oblastí operačnej zóny flotily. Predmetné drony sú určené na monitorovanie, dosiaľ sa však typicky využívali nad súšou, nie morom. Technici porovnajú výkonnosť dronov operujúcich z JHSV s dronmi, ktoré operujú z väčších plavidiel. Konkrétne torpédoborcov a útočných výsadkových lietadlových lodí. Vypúšťanie dronov nezostane jedinou novou technológiou, overovanou na JHSV. V roku 2016 sa plánujú skúšky elektromagnetického koľajnicového dela (railgun) na USNS Trenton (JHSV-5). Tento typ dela odpaľuje projektily z dvoch koľajníc silným elektrickým impulzom, bez tlakovej sily vytvorenej výbuchom klasického strelného prachu. Nemá byť inštalovaný na JHSV, ale skúšky na týchto lodiach pomôžu určiť, pre ktorý typ plavidiel bude optimálny. "}
