{"url": "https://www.aktuality.sk/clanok/196891/komentar-co-ma-spolocne-prostitutka-so-santa-clausom/", "title": "Komentár: Čo má spoločné prostitútka so Santa Clausom?", "body": "Nechýbajú nám údaje, množstvo údajov. Ľudia disponujú databázami a výsledkami mnohých pozorovaní, ale aj tak sa často mýlia. Vykladajú si získané čísla veľmi jednoducho. Ekonomické správanie má aj pohnútky, o ktorých sa málo hovorí. To, čo je pre jedného ziskom, je pre ďalšieho stratou. Mnohé na prvý pohľad pozitívne javy majú svoje vedľajšie negatívne dôsledky.  Už prvý príklad, ktorý Levitt s Dubnerom ponúkajú, je šokujúci. Kto sa odváži diskutovať o tom, že je nebezpečné sadnúť si po niekoľkých pivách do auta a odviezť sa na ňom domov? Je to nezodpovednosť a hazard. A predsa! Po dôkladnom preskúmaní čísel zistíme, že absolvovať cestu domov pešo je oveľa väčšie riziko. Opitý chodec má v porovnaní s opitým vodičom osemkrát väčšiu šancu, že príde o život. Áno – opitý chodec na rozdiel od vodiča neublíži iným. Ďalšie prekvapenie: spôsob dopravy v mestách má nežiaduce vedľajšie produkty. Spôsobuje zápchy, vysoké náklady na poistenie a príliš veľa úmrtí pri nehodách. A veríte tomu, že reč nie je o automobiloch? Reč je o koňoch. Na začiatku 20. storočia bolo v New Yorku približne dvestotisíc koní. Konské povozy mali na svedomí zápchy v uliciach.  Hluk zo železných kolies vozov a podkov bol taký, že v niektorých uliciach okolo nemocníc musela byť konská doprava zakázaná. V roku 1900 si nehody, v ktorých figurovali kone, vyžiadali život dvoch stoviek Newyorčanov. V roku 2007 bol pri oveľa väčšom počte obyvateľov mesta počet obetí dopravných nehôd 274. Pred sto rokmi bola pre obyvateľa New Yorku dvakrát vyššia pravdepodobnosť, že zahynie pri nehode. Všadeprítomný hnoj z koní bol nebezpečný. Nakoniec sa automobil stal záchrancom životného prostredia... Ako je to teda s prostitútkami? Superfreakonomics nie je zbierkou pocitov, takže aj tu autori pracujú s údajmi. Sociológ Kolumbijskej univerzity Sudhir Venkatesh skúmal prostitúciu v Chicagu. Typická chicagská prostitútka pracuje 13 hodín týždenne, vykoná za ten čas 10 sexuálnych aktov a zarobí približne 350 dolárov. V porovnaní so starými zlatými časmi je to mizerný zárobok. Prečo sa tak dramaticky prepadli ich príjmy?  Dopyt po sexe je zo strany mužov síce rovnaký (teda vysoký), ale spôsoby, ktorými si svoju túžby napĺňajú, sú dnes veľmi pestré. Veľa mužov nemusí za príležitostný sex vôbec platiť. Prostitútkam teda pribudla silná konkurencia, ktorá ich núti „stláčať“ ceny dole. A ďalšie prekvapenia? Použiť služby pasáka sa prostitútkam vypláca. Síce si berie svoj podiel na zisku, ale vďaka nemu sa prostitútka môže uchádzať o solventnejších zákazníkov.  Terorizmus je účinný, lebo spôsobuje náklady všetkým ľuďom, nielen obetiam. Najpodstatnejším nákladom je práve strach z budúceho útoku. Pravdepodobnosť, že priemerný Američan zomrie následkom teroristického útoku, je 1 ku 5 miliónom. Je 575-krát pravdepodobnejšie, že spácha samovraždu. Terorizmus je úspešný aj vtedy, keď zlyháva. Stačil jeden pokus o „topánkový“ atentát v lietadle a výsledkom je 560 miliónov opakovaní (ročne) bezpečnostnej kontroly topánok na letiskách.  Bojovníci s terorizmom sa už celé roky snažia „nakresliť“ profil typického teroristu. Hľadajú znaky, ktoré pomôžu bezpečnostným silám štátov vytvoriť zoznamy potenciálnych útočníkov. Výsledky tejto snahy sú zaujímavé. Nejde o zbierku náboženských alebo ideologických znakov. Typický terorista si otvára účty v banke vo výške približne 4000 dolárov. Ako adresu udáva P.O. Box. V ich bankových záznamoch nie sú výdaje za nájom alebo platby za auto.  Niektoré veci potenciálny terorista skoro vôbec nerobí: nevyberá si hotovosť z bankomatu v piatok (lebo je moslim), nemá sporiaci účet a málokedy si uzatvára životnú poistku (poisťovne pozostalým po tých, ktorí sa vyhodia do vzduchu, aj tak nič nevyplatia). Kto sa chce dobre zamaskovať, mal by zvážiť uzavretie poistnej zmluvy...  Superfreakonomics ukazuje, že nie vždy je dobré nekriticky preberať jednoznačné mediálne posolstvá. Ekonomické javy majú svoje ľudské súvislosti a motívy. Našťastie veci sú zaujímavejšie ako sa zdá. Aktuálne ekonomické a iné krízy potrebujú nekonvenčné riešenia a recepty, o ktorých sa doteraz nehovorilo. "}
