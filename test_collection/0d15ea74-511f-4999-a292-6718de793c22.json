{"url": "https://www.aktuality.sk/clanok/95950/workoholikom-rychlo-a-jednoducho/", "title": "Workoholikom rýchlo a jednoducho", "body": "Potrebujete na to niekoľko vecí. Vrecúško na desiatu, otvárač na konzervy, dostatok energetických nápojov, kofeínu, tabletky proti bolesti, náhradné baterky do mobilného telefónu, náhradný zdroj do notebooku, nekrčiace sa košele a adaptér na holenie v aute. Dámy by nemali zabudnúť na dobre vybavenú kozmetickú taštičku. No najdôležitejšie zo všetkého je presvedčenie, že jediným zmyslom vášho života je práca a bez vás sa firma nikam nepohne. Ste jednoducho nenahraditeľný... Nepremeškajte ani minútuRáno nečakajte na zvonenie budíka a už pred šiestou sa bez raňajok vyberte do práce. Ohoľte sa v aute a kávu si kúpte po ceste na pumpe. Počkajte na príchod vrátnika a vyčítavo sa pozerajte na hodinky v prípade, ak naňho čakáte viac ako päť minút. Usaďte sa na stoličku, skontrolujte si počítač a začnite odpovedať na e-maily. Zadeľte prácu kolegom, ktorú by mali stihnúť do hodiny. Čo na tom, že prichádzajú až okolo deviatej? Vy ste tam už od rána. Hneď ako príde prvá sekretárka, poproste ju o niekoľko šálok kávy. Vy sa varením kávy určite nezdržujte. Práca nepočká!Rozbehnite sa a po kontrole e-mailov zvolajte prvú poradu. Pokračujte pracovnými schôdzkami. Aby ste svoj čas využili na sto percent, počas jazdy autom telefonujte. Obed v reštaurácii vynechajte a nahraďte ho pizzou, ktorú vám donesú po objednaní cez telefón priamo na pracovný stôl. Nezdržujte sa len jedením a popri žutí si v hlave skompletizujte, čo by ste ešte mali stihnúť. Z práce odchádzajte až po tom, čo vás prídu skontrolovať pracovníci bezpečnostnej služby, ktorým ste aktivovali pohybový alarm. Domov sa chodievajte len vyspať a vymeniť si košeľu. Fotografiu svojich blízkych noste stále pri sebe, aby ste nezabudli, ako vyzerajú. Čo na tom, že zdravie máte len jedno? Veď v práci ste nenahraditeľný...Sledujte magazín   a prežite prácu v zdraví! �� (Zdravie v práci) "}
