{"url": "https://www.aktuality.sk/clanok/653181/prichadza-vyrazne-ochladenie/", "title": "Prichádza výrazné ochladenie", "body": "Slovenský hydrometeorologický ústav (SHMÚ) dnes informoval o vpáde pôvodom arktického vzduchu na Slovensko. „V nasledujúcich hodinách k nám od severu prenikne studený morský, pôvodom arktický, vzduch.“ Meteorológovia očakávajú, že oproti dnešným podmienkam klesne teplota vzduchu v nadmorskej výške cca 1500 m. n. m. o zhruba 10 stupňov. „Prílev studeného vzduchu sa postupne prejaví aj v nižších polohách a v nasledujúcich dňoch bude postupne aj v nižších polohách väčšinou mrznúť, a to nielen v noci, ale aj cez deň,“ dopĺňa SHMÚ. Bude veterno a na severe meteorológovia očakávajú aj výdatné sneženie. Podľa meteorologického webu   nás počas nasledujúcich dní čaká veľmi nepriaznivé počasie. Sever krajiny potrápi snehová fujavica so silným vetrom. Treba počítať s tým, že v niektorých regiónoch nevystúpia teploty nad bod mrazu počas celého dňa. Celodenný mráz bude vo štvrtok prevládať takmer na celom území Slovenska. Navyše vo štvrtok sa tiež očakáva najsilnejší vietor. SHMÚ vydal viaceré výstrahy, vrátane tých pred snehovými jazykmi a závejmi. Zajtra a vo štvrtok by sa mali tvoriť najmä v strede a na východe severného Slovenska. "}
