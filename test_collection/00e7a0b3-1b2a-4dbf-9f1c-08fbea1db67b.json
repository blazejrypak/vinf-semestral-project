{"url": "https://www.aktuality.sk/clanok/648065/raketa-falcon-9-so-zasobami-odstartovala-k-vesmirnej-stanici-iss/", "title": "Raketa Falcon 9 so zásobami odštartovala k vesmírnej stanici ISS", "body": "Nepilotovanú nákladnú loď Dragon vyniesla na obežnú dráhu nosná raketa Falcon 9. Dragon s 2540 kilogramami nákladu by sa mal s ISS spojiť v sobotu. Zásielka obsahuje potraviny vrátane jedál typických pre vianočné sviatky, ako aj 40 laboratórnych myší a 36 000 červíkov. Zvieratá sú určené na výskum v rámci projektu Rodent Research-8 (RR-8), ktorý má vedcom pomôcť pri objasňovaní procesov starnutia, informoval webový portál Space.com. Štart rakety, ktorý bol pôvodne naplánovaný na utorok, museli o jeden deň odložiť, pretože sa vyskytli problémy s potravou pre myši. Pracovníci NASA v pondelok zistili, že krmivo na palube nákladnej lode bolo napadnuté plesňou. "}
