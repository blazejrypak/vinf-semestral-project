{"url": "https://www.aktuality.sk/clanok/422141/policia-rozbila-slovensku-drogovu-mafiu-zarabala-100-tisic-tyzdenne/", "title": null, "body": "Elitní policajti z Národnej kriminálnej agentúry (NAKA) rozbili organizovanú zločineckú skupinu, ktorá obchodovala s drogami v Trenčianskom a Žilinskom kraji. Na rozsiahlej razii, o ktorej dnes informoval šéf NAKA Peter Hraško, sa zúčastnili takmer dve stovky policajtov. Zadržali počas nej 13 ľudí, ktorých už aj obvinili zo založenia zločineckej skupiny. Policajti tiež zaistili množstvo heroínu, marihuany a metamfetamínu. V prípade dokázania viny hrozí členom gangu trest od 20 až do 25 rokov za mrežami, niektorým z nich dokonca doživotie. „Ich týždenný zisk sa dá odhadovať na 100-tisíc eur týždenne, nevyhýbali sa žiadnym formám násilnej trestnej činnosti,“ povedal Hraško. Drogová mafia svojim klientom distribuovala omamné látky či už osobným odberom alebo cez tzv. mŕtve schránky. Išlo o nenápadné nádoby, kde drogy ukladali, aby si ich tam potom konzumenti vyzdvihli. Zločinecká skupina spolupracovala aj s mafiánmi z Česka, Maďarska či Holandska. Všetkých 13 obvinených je však slovenskej národnosti. Najstarší z nich má 46 rokov, najmladší len 20. Boli medzi nimi aj dve ženy. Všetko sa odohrávalo v okresoch Púchov, Považská Bystrica, Žilina, Bánovce nad Bebravou a čiastočne aj Liptovský Mikuláš. "}
