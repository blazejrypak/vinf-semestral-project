{"url": "https://www.aktuality.sk/clanok/907010/atmosfera-v-strane-za-ludi-opat-hustne-sklonuje-sa-aj-odvolanie-sefky-klubu-zitnanskej/", "title": "Atmosféra v strane Za ľudí opäť hustne. Skloňuje sa aj odvolanie šéfky klubu Žitňanskej", "body": "Víkendový pokus predsedníčky strany Za ľudí Veroniky Remišovej upokojiť situáciu medzi rozhádanými členmi vedenia svoje ovocie nepriniesol. Situácia naopak eskaluje. Remišová pozvala tento víkend členov predsedníctva na neformálne rokovanie, kde mali hľadať cestu ako vyriešiť vnústrostranícku krízu.  A hoci sa najprv hovorilo o stretnutí na chate, nakoniec zamierili do kaštieľa v Piešťaňoch. Napriek tomu, že sa ho zúčastnili všetky rozhádané skupiny, riešenie to neprinieslo. Remišová tvrdí, že zástupcovia frakcie združení okolo Márie Kolíkovej predniesli ultimatívne požiadavky, o ktorých nemali záujem diskutovať. „Naďalej považujem tento spor za neskrývané mocenské snahy a hry. (…) Pre nespokojnú skupinu poslancov sa stali útoky na vedenie vlastnej strany hlavnou, dokonca jedinou politickou témou,” poznamenala v pondelok šéfka Za ľudí. Zároveň nespokojencom odkázala, že práca na rozvoji strany a plnení programu musí pokračovať, aj keď niektorých členov predsedníctva odpútavajú osobné ambície či boj o funkcie. Kolíkovej sa zase nepáčilo, že na schôdzke sa nevenovali zvolaniu mimoriadneho snemu, o ktorý sa snaží jej frakcia už niekoľko týždňov. „Bohužiaľ, vlastne k tomu bodu sme sa ešte ani poriadne nedostali. (…) Zatiaľ sa na tom nevieme dohodnúť,” skonštatovala pre TV Markíza. Podľa informácii Aktuality.sk z viacerých dobre informovaných zdrojov, namiesto vyriešenia hroziaceho rozkolu strany víkendové rokovanie prinieslo ďalšie vyostrenie vzájomných vzťahov. Ľudia z Kolíkovej frakcie plánujú totiž najnovšie podniknúť kroky na odvolanie predsedníčky poslaneckého klubu Jany Žitňanskej. Tá sa spolu s podpredsedom Za ľudí Jurajom Šeligom odmietla pridať na jednu či druhú stranu.  Namiesto toho viackrát kritizovali Remišovú za neochotu zvolať mimoriadny snem, ale rovnako tak sa im nepáči ani postup frakcie a odmietajú reči, podľa ktorých Remišová nedostatočne bránila Kolíkovú v čase koaličnej krízy.  Podľa jedného z možných scenárov by Žitňanskú mohol na čele poslaneckého klubu nahradiť Michal Luciak. Ten je aktuálne štátnym tajomníkom práve na ministerstve spravodlivosti. Kolíková nechcela pre Aktuality.sk povedať, či navrhne odvolanie Luciaka, aby sa mohol vrátiť do parlamentu a vystriedať tak Žitňanskú. „Na najbližšie rokovanie vlády predkladám návrh na odvolanie štátneho tajomníka Michala Novotného, ktorý uspel vo výberovom konaní na sudcu Najvyššieho správneho súdu,” povedala ministerka spravodlivosti. Ak by navyše Luciak zasadol do poslaneckého kresla, nahradil by v ňom Vieru Leščákovú. Tá pritom patrí do tábora Remišovej.  Jej odchodom by sa mocenské sily v klube Za ľudí zmenili a navrch by mala práve Kolíkovej frakcia, čím by sa uvoľnila cesta pre odvolanie Žitňanskej. Z 10 poslancov by za Kolíkovou stála tesná väčšina - šesť.  "}
