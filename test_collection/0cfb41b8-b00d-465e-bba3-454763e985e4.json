{"url": "https://www.aktuality.sk/clanok/867485/vakcina-koronavirus-chyba-chudobne-krajiny-osn/", "title": "Ako vakcína rozdelila svet: Chudobné krajiny nemajú nič. Ale doplatíme na to aj my", "body": "Vakcíny proti koronavírusu rozdelili svet. Viac ako 130 krajín zatiaľ nezískalo ani len prvú dávku očkovacej látky. A desať štátov už objednalo 75 percent celosvetovo dostupnej vakcíny proti covidu-19. Na nerovnomernú distribúciu vakcín, ktoré majú zachraňovať životy, upozornil generálny tajomník Organizácie spojených národov António Gutteres. Podľa jeho slov je nesprávne, že „tak málo krajín v súčasnosti kontroluje väčšinu svetových dávok vakcín“. Na riešenie tejto nerovnosti navrhol, aby členovia skupiny G20, ktorú tvoria najväčšie ekonomiky sveta, vytvorili pohotovostnú pracovnú skupinu na podporu globálneho prístupu k očkovacím látkam. Gutteres zároveň verí, že vytvorená skupina by dokázala dostať vakcíny aj do chudobnejších regiónov, ktoré finančne nedokážu konkurovať bohatým krajinám pri zabezpečovaní zmlúv s hlavnými farmaceutickými spoločnosťami. Členovia G20 by podľa návrhu poskytli peniaze a vedecké poznatky na zabezpečenie lepšej dostupnosti vakcín pre krajiny z Afriky, Latinskej Ameriky a Južnej Ameriky. „V tejto kritickej chvíli je spravodlivosť pri rozdeľovaní vakcín najväčšou morálnou skúškou globálneho spoločenstva,“ uviedol na virtuálnom stretnutí s Radou bezpečnosti OSN. Podľa digitálnej databázy Our World in data bolo na celom svete doteraz podaných približne 188 miliónov dávok vakcín. Desiatky miliónov z nich pritom smerovali do Spojených štátov, Číny, Veľkej Británie a Izraela,   . Šéf OSN vo svojom prejave konkrétne nepomenoval desať krajín, ktoré objednali tri štvrtiny všetkých vakcín proti covidu-19. Z dát však vyplýva, že len samotné Spojené štáty americké rozdistribuovali viac ako 72,4 milióna vakcín. Viac ako 56 miliónov z nich už aj podali ľuďom. Uvádza to americké Stredisko pre kontrolu a prevenciu chorôb. Návrh šéfa OSN prišiel v ten istý týždeň, ako Mexiko naznačilo, že podá sťažnosť na Bezpečnostnú radu pre „nespravodlivé rozdelenie vakcín“. To podľa mexického ministra zahraničných vecí Marcela Ebrarda totiž uprednostňuje bohatšie krajiny. Mexiko podpísalo kúpne zmluvy na potencionálne dodanie viac ako 230 miliónov dávok rôznych vakcín proti covidu-19. Doteraz však krajina získala len asi 750-tisíc dávok. V januári Guterres vyzval najbohatšie krajiny sveta, ktoré už dostali milióny vakcín, aby sa zaviazali zdieľať nadbytočné dávky očkovacej látky. „Popredné svetové ekonomiky majú osobitnú zodpovednosť. Dnes však vidíme vakcínové vákuum. Vakcíny sa rýchlo dostávajú do krajín s vysokými príjmami, zatiaľ čo tie najchudobnejšie na svete nemajú nič,“ uviedol Guterres. Mnoho rozvojových krajín, od Bangladéša cez Tanzániu až po Peru, zaočkuje celú svoju populáciu až v roku 2024. Štúdia   zdôrazňuje, že chýbajúce vakcíny v chudobnejších krajinách budú mať vplyv aj na veľké ekonomiky. „Žiadna ekonomika, nech je akokoľvek veľká, nebude imúnna voči účinkom vírusu, kým sa pandémia nekončí všade,\" uviedol John Denton, generálny tajomník Medzinárodnej obchodnej komory. „Nákup vakcín pre rozvojový svet nie je prejavom štedrosti najbohatších národov sveta. Pre vlády je to nevyhnutná investícia, ak chcú oživiť svoje domáce ekonomiky,“ povedal. Výskum ukazuje, že neexistujúca distribúcia vakcíny proti covidu-19 v chudobných krajinách zhorší hospodárske škody na celom svete. Budú to práve bohaté krajiny, ktoré budú musieť znášať polovičné náklady. Chýbajúce vakcíny teda spôsobia humanitárnu, ale aj ekonomickú škodu. V najextrémnejšom scenári by to vyzeralo takto: Ak by sa bohatým národom podarilo zaočkovať celú svoju populáciu do polovice roka 2021 a chudobné krajiny by aj naďalej nemali prístup k vakcínam, globálna ekonomika by utrpela straty presahujúce astronomických 9 biliónov dolárov, čo je suma vyššia ako hrubý domáci produkt (HDP) Japonska a Nemecka dokopy. Takmer polovica z týchto nákladov by zasiahla bohaté krajiny, akými sú Spojené štáty americké, Kanada či Veľká Británia. Ľudia v rozvojových krajinách zostávajú bez práce z dôvodu zákazu vychádzania, ktorý štáty využívajú na potlačenie šírenia nákazy. Nemôžu chodiť do práce a tým prichádzajú o príjem. Podľa štúdie tak majú menej prostriedkov, ktoré by mohli utrácať, čo v konečnom dôsledku zníži tržby pre vývozcov v Severnej Amerike, Európe a východnej Ázii. Nadnárodné spoločnosti vo vyspelých krajinách budú tiež zápasiť so zabezpečením požadovaných dielov, komponentov a komodít. V centre príbehu je skutočnosť, že väčšina medzinárodného obchodu nezahŕňa dokončené výrobky, ale časti, ktoré sa prepravujú z jednej krajiny do druhej a skladajú sa do výrobkov. Z tovaru v hodnote 18 biliónov dolárov, s ktorým sa minulý rok obchodovalo, predstavoval takzvaný medziprodukt podľa Organizácie pre hospodársku spoluprácu a rozvoj 11 biliónov dolárov,  . Štúdia ukazuje, že pokračujúca pandémia v chudobných krajinách bude pravdepodobne najhoršia pre priemyselné odvetvia, ktoré sú závislé najmä od dodávateľov z celého sveta. Medzi tie patrí automobilový priemysel, textil, stavebníctvo a maloobchod, kde by tržby mohli klesnúť o viac ako 5 percent. "}
