{"url": "https://www.aktuality.sk/clanok/849224/komentar-petra-bardyho-pellegriniho-novy-smer-s-dedicstvom-toho-stareho/", "title": "Komentár Petra Bárdyho: Pellegriniho „nový Smer\" s dedičstvom toho starého", "body": "Peter Pellegrini založil stranu Hlas pre jednu zásadnú vec. Chcel byť predsedom Smeru-SD a Robert Fico by mu stranu nikdy neprenechal. Navyše, Petrom Pellegrinim pohŕdal, závidel mu úspech, popularitu. Bolo nepredstaviteľné, aby ho mal Robert Fico vo svojej strane. Pokiaľ mal Peter Pellegrini aj iné ambície, ako byť ponižovaný despotickým Ficom, musel odísť.  Netreba zabudnúť, že bol dlhé roky Ficov blízky človek a jeden z lídrov Smeru. Podobne tak ľudia, ktorí s ním odišli a založili Hlas - Denisa Saková, Peter Žiga, Richard Raši, Erik Tomáš. Všetci majú vo svojej DNA dedičstvo Ficovej strany. A to ich doháňa. Dnešná správa   nie je nič, čo by nás malo prekvapiť. Jeho meno sa spomína vo výpovediach kajúcnikov v kauzách Očistec, alebo Judáš. Len pre pripomenutie, v rámci akcie   zadržala polícia viacerých vysokopostavených policajných funkcionárov na čele s policajným prezidentom Tiborom Gašparom. Za mrežami skončil aj bývalý šéf NAKA Peter Hraško či exšéf protikorupčnej jednotky Róbert Krajmer. Kauza Judáš sa týka bývalého policajného prezidenta Milana Lučanského. Exminister hospodárstva Žiga všetko popiera. Hovorí o politickom boji. Viac ako politický boj to však vyzerá, ako odkrývanie skutočnej podstaty sveta, aký ho vytvorili a riadili politici Smeru-SD, ich nominanti alebo tzv. naši ľudia, oligarchovia, mafiáni. Je to svet Mariana Kočnera, Ladislava Baštrnáka, Jaroslava Haščáka, Norberta Bödöra, Martina Kvietika, Moniky Jankovskej, Zoroslava Kollára, Dušana Kováčika, Tibora Gašpara, Roberta Krajmera, Petra Hraška, Petra Žigu a mnohých ďalších. Petrovi Pellegrinimu sa odchodom podarilo zbaviť Fica, ale zjavne nie dedičstva starého Smeru, ktorého bol roky dôležitou súčasťou. Obvinenie Petra Žigu je pre ambiciózneho lídra Hlasu, ktorý je dnes najpopulárnejšou politickou stranou na Slovensku, zlá správa. Ale tak, ako sme my neboli prekvapení z obvinenia Petra Žigu, tak určite nebol prekvapený ani Peter Pellegrini. Asi to je dôvod, prečo Žigu v ostatnom období držali v mediálnom závetrí. Špinu z čias starého Smeru to však z nich nezmyje.  "}
