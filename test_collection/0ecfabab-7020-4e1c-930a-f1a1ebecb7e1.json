{"url": "https://www.aktuality.sk/clanok/355560/komentar-daga-danisa-smer-o-podpore-kalinaka-nehorazne-klame/", "title": "Komentár Daga Daniša: Smer o podpore Kaliňáka nehorázne klame", "body": "Smer ovládli „mŕtve duše“. Teda zlomení a sklamaní členovia, čo sa boja nahlas prejaviť. A potom klamári z vedenia, ktorí hovoria za nich. A strašne, strašne pri tom klamú. Tak ako Glváč po predsedníctve, keď si vymýšľal, že  Smer v piatok po dlhšej dobe zvolal rozšírené predsedníctvo strany. Dožadovali sa toho okresní šéfovia, ktorých pobúrilo, že strana neriešili ani volebný prepad v marcových voľbách, ani kauzu Kaliňák. Na piatkovom predsedníctve sa otvorila aj kauza ministra Kaliňáka. Podľa našich informácií viacerí okresní šéfovia a členovia predsedníctva žiadali odchod Kaliňáka. Napríklad europoslanec Zala. Alebo okresná šéfka Smeru v Košiciach Smolková. Tá mala dokonca otvorene vyhlásiť, že Kaliňák už nemá jej dôveru a musí skončiť (povedala to aj pre Rádio Expres).  No a potom vybehol pred kamery Glváč. A oznámil, že predsedníctvo a všetky regióny stoja pevne za Kaliňákom. Len tak mimochodom, podnikateľ Glváč – podobne ako podnikateľ Kaliňák či podnikateľ Počiatek – má tiež byt v jednom z luxusných apartmánových domov, ktoré postavil Bašternák. Kaliňákov obchodný partner a Ficov domáci pán… To však nie je hlavný problém. Hlavný problém je to, že Smer prestal fungovať ako štandardná strana, v ktorej by mali mať hlavné slovo členovia. O osude Smeru sa rozhoduje na neformálnych poradách, ktoré si organizuje Fico s „vyvolenými“. S kľúčovými ministrami (Kaliňák) alebo s oligarchami (Brhel, Výboh). Predsedníctvo Smeru bolo odstavené nabok. A ak sa aj občas zíde – a zaznejú hlasy za odchod Kaliňáka – tak sa to zmanipuluje, zamlčí. A verejnosti sa naklame, že všetko je v poriadku. Strana – a jej orgány – fungujú v nesvojprávnom režime. Čo sme tu v takomto rozsahu nemali ani za Mečiara či za Dzurindu. Mečiar, nech bol akokoľvek autoritatívny, viedol veľkú stranu s tisíckami členov. A musel rešpektovať trnavské, trenčianske či košické skupiny HZDS. A robiť ústupky. Navyše, pomerne často a nahlas sa v strane ozývali rebeli (Mikuš, Veteška). Podobne fungovala Dzurindova SDKÚ. Dzurinda nemohol obchádzať prezídium či ústrednú radu strany. Musel s nimi hrať svoje hry… V Smere je to inak. Funguje ako aliancia oligarchov (oligarcha je systém, kde rozhodujú úzke skupiny vplyvných ľudí). A podnikateľov, ktorých prezývame ministri… Rozhodnutia sa robia mimo strany.  Strana má len vykonávať príkazy, na ktoré nemá dosah. Dôsledky sú potom kruté, ale zákonité: členovia Smeru sú znechutení, sklamaní, zlomení. „Mŕtve duše“. Občas sa niekto prebudí k životu a ozve sa… Ale celkom bezvýsledne. Súdruh Glváč to utopí v klamstvách a manipulácii. Dominantnou „silou“ v Smere sa stala tzv. mlčiaca väčšina. To je tá väčšina, ktorá má oligarchov a podnikateľov okolo Kaliňáka plné zuby, no nerieši… Mlčí. A vezie sa na politike, s ktorou síce nesúhlasí. No nemá silu a odvahu povstať. A ísť do konfliktu. Výsledok? Drvivá väčšina členov Smeru neznáša podnikateľa Kaliňáka. A tá istá väčšina si na druhý deň v novinách prečíta, že podnikateľ Kaliňák má pevnú podporu Smeru a regiónov. Presne takto dopadne každá strana, ktorá je politicky „retardovaná\". "}
