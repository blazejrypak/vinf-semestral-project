{"url": "https://www.aktuality.sk/clanok/603710/vazna-nehoda-na-rychlostnej-ceste-pri-kosiciach-zomrel-maly-chlapec/", "title": "Vážna nehoda na rýchlostnej ceste pri Košiciach. Zomrel malý chlapec", "body": "Na rýchlostnej ceste R2 v lokalite Červený rak v Košiciach sa stala vážna dopravná nehoda. O život prišiel 10-ročný chodec. Vodičovi z Košíc, ktorý viedol vozidlo značky Seat Cordoba, vošiel do ľavého jazdného pruhu chlapec, ktorý prechádzal cez vozovku mimo vyznačeného priechodu pre chodcov. Auto sa s mladým chodcom zrazilo a ten utrpel po zrážke zranenia, ktorým na mieste podľahol. Informuje o tom polícia na sociálnej sieti. Vodič ani jeho spolujazdec sa pri nehode nezranili. Z predbežných vyjadrení polície, u vodiča nezistili alkohol v krvi a udalosť na mieste prevzala vyšetrovateľka odboru kriminálnej polície Okresného riaditeľstva PZ v Košiciach, ktorá v danej veci začala trestné stíhanie pre prečin usmrtenia. Bližšie okolnosti, presná príčina aj miera zavinenia dopravnej nehody sú predmetom ďalšieho vyšetrovania aj za účasti znalca z odboru cestnej dopravy, ktorý bol prítomný na mieste udalosti. "}
