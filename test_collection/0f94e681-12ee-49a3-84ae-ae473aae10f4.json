{"url": "https://www.aktuality.sk/clanok/735068/policia-si-utahuje-z-vodica-ktory-skoncil-v-diere-na-rozkopanej-ceste/", "title": "Polícia si uťahuje z vodiča, ktorý skončil v diere na rozkopanej ceste", "body": "Polícia tvrdí, že upozorňovala vodičov na uzatvorený úsek cesty medzi obcami Merašice a Dolné Trhovište v okrese Hlohovec. „Z oboch strán asi dvojkilometrového úseku je osadená dopravná značka zakazujúca vjazd všetkých vozidiel v oboch smeroch a zákaz vstupu chodcov,“ zdôraznila krajská policajná hovorkyňa Martina Kredatusová. Dodala, že cez oba jazdné pruhy sú osadené zábrany na označenie uzávierky. „Vodičovi Chevroletu s bratislavskou značkou však ani takého značenie nezabránilo pokusu prejsť cez cestu,“ uviedla ďalej hovorkyňa polície. Zažartovala, že KITT-ovi (automobilu budúcnosti zo seriálu Knight Rider – pozn. red.) pravdepodobne zlyhalo nejaké zariadenie, keďže situáciu zle vyhodnotil a nestačil zapnúť preskakovací gombík. „Našťastie, sa vodič pri tejto udalosti nezranil a návštevu STK-čky, kam údajne smeroval, bude musieť preložiť na iný termín, keď sa KITT riadne zotaví,“ uzavrela Kredatusová. "}
