{"url": "https://www.aktuality.sk/clanok/209986/stravovacia-spiatocka-nasho-pravekeho-pribuzneho/", "title": "Stravovacia „spiatočka“ nášho pravekého príbuzného", "body": "Oznámil to deväťčlenný medzinárodný tím Amandy Henryovej z Max-Planck-Institut für evolutionäre Anthropologie v Lipsku (Nemecko). Boli v ňom ešte vedci z USA a JAR.Výskum sa týkal zubov mladého mužského jedinca z druhu Australopithecus sediba a pravdepodobne jeho matky. Žili pred približne 1,98 milióna rokov.Ich kosti sa podarilo objaviť v roku 2008 v jaskyni Malapa asi 50 kilometrov severozápadne od juhoafrického Johannesburgu. V minulosti objavené druhy australopitekov – tvorov na ľudskej línii so zmesou ľudoopích a ľudských znakov vrátane chôdze po dvoch – žili blízko trávnatých porastov a otvoreného savanovitého prostredia a sčasti sa živili travinami a tŕstím. Vedci sa sprvoti domnievali, že to platilo aj novoobjavený druh. Australopithecus sediba však podľa podrobností odhalených na jeho zuboch laserovou analýzou konzumoval viac plodov a lístia ako hociktorý iný známy australopitek. Stravou pripomínal skôr dnešných savanových šimpanzov z okraja pralesa v Senegale. Možno sa na to pozerať aj ako na evolučnú „otočku“ späť do primitívnejšieho štádia. V čase existencie druhu Australopithecus sediba už žili skorí príslušníci ľudského rodu Homo. Ten sa podľa odborného konsenzu vyvinul z niektorého druhu jemnejšie stavaného australopiteka. Australopithecus sediba zrejme predstavoval bočnú líniu. Mohol sa vyvinúť z druhu Australopithecus africanus a ten zasa z druhu Australopithecus afarensis, ku ktorému pred vyše 3 miliónmi patrila slávna Lucy. Práve tento druh sa považuje za predka ľudského rodu, azda cez druh Australopithecus garhi spred 2,6 milióna rokov. Vedcov zvlášť zaujali dôkazy, že Australopithecus sediba jedol kôru. To sa dosiaľ nezistilo u nijakého tvora z ľudskej línie. Na druhej strane ju bežne konzumujú mnohé dnešné primáty, lebo obsahuje bielkoviny i rozpustné cukry. Základom boli merania izopov uhlíka v zubnej sklovine a fytolitov, minerálnych čiastočiek rastlinného tkaniva, zachytených vo stvrdnutom zubnom plaku. Členovia tímu to doplnili analýzou mikroskopických dierok a škrabancov na zuboch. Amanda Henryová s kolegami uverejnila tieto poznatky v časopise Nature. "}
