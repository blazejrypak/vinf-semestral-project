{"url": "https://www.aktuality.sk/clanok/708019/komentar-lubomira-jaska-prezidentka-sa-nestrachuje-o-lacne-balicky-z-alibaby/", "title": "Komentár Ľubomíra Jaška: Prezidentka sa nestrachuje o lacné balíčky z Alibaby", "body": "Bolo by to naozaj priskoro ak by sa čerstvá stredoeurópska prezidentka zaradila ihneď do skupiny vytrénovaných lokajov. Na rozdiel od českého prezidenta Zemana sa nestará o bratislavské zoo ani nemá vývozný artikel v štýle českého Krtečka.  Je zrejmé, že čínske ekonomické a mocenské ambície sa nezmenia kvôli postojom slovenskej prezidentky. Ide však o základnú „duševnú hygienu“ novej političky. Pokrytectvu (aj tomu politickému) sa treba učiť dlhé roky a výsledky bývajú smutné. Idealizmus sa jej hodí viac ako zhrubnutá vypočítavosť. Alebo sa má báť toho, že čínske tváre sa na chvíľu zamračia? A slovenským deťom prestanú poštou chodiť balíčky lacných hlúpostí z Alibaby? Čína samú seba vníma ako ríšu stredu. Bezpochyby je to najväčší hráč v dejinách sveta. Od roku 2008 je prírastok čínskeho HDP každé dva roky väčší ako celá indická ekonomika. Táto mocnosť v priebehu hodín robí to, čo zvyšku sveta trvá roky. Prestala len kopírovať, začína inovovať. A to ešte nie je reč o vojenskej pripravenosti ázijskej veľmoci. V priebehu storočí si Čína vypracovala viac ako päťdesiat odtieňov vedenia vojny. Autoritárstvo nie je chybou režimu, ale jeho podstatou. Číňania nehľadajú partnerské vzťahy, chcú hierarchiu - a na jej vrchole budú práve oni. Tieto podstatné mentálne rozdiely nemožno obísť. Ani vo chvíli, keď niekto zvažuje slová o ľudských právach adresované Číne. Napriek tomu všetkému (alebo práve preto!) netreba vo vzťahu k Číne podľahnúť absolútnej podriadenosti. Ak sme svedkami zápasu mocností o pozície, tak je dobré myslieť aj na príslušnosť k tej „svojej“. Slovensko je predsa súčasťou polmiliardovej únie, a to znamená viac sebavedomia vo vzťahu k iným veľkým. Reči o ekonomických záujmoch v štýle Miloša Zemana sú nafúknuté, prehnané a prázdne. Nezriedka z veľkých plánov nie je nič. Ak niečo z nich je, sú pre Čínu výhodné do takej miery, že sa netreba obávať ich útlocitu. Čína neprevádzkuje globálnu charitu. Nastal čas stratégií. Nedá sa dostať pod kontrolu expanziu Číny, môžeme však ovládať naše reakcie na ňu. Plazenie sa nie je jedinou a najlepšou možnosťou. "}
