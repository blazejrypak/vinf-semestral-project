{"url": "https://www.aktuality.sk/clanok/309525/popekonomia-chcete-byt-v-zivote-spokojnejsi-tak-sa-velmi-nesnazte/", "title": "Popekonómia: Chcete byť v živote spokojnejší? Tak sa veľmi nesnažte!", "body": "Čo iné než peniaze by myli byť životnou métou človeka? Ľudia často odpovedajú, že tým cieľom má byť jednoducho spokojnosť zo života, teda životné šťastie. Niektorí ľudia tak zmývajú svoju hanbu z honby za peniazmi. Práve financie človek zarába nie pre ne samotné, ale preto, aby mu dali istú moc nad vlastným životom. Tá sa následne prejaví aj na intenzívnejšom pocite šťastia. To, že sú peniaze a spokojnosť previazané, o tom v posledných rokoch svedčí aj rozmach „ekonómie šťastia“ (happiness economics), ktorá okrem iného skúma aj skutočný vplyv bohatstva na pocit spokojnosti. Ekonómovia šťastia sa zhodujú na tom, že slepá honba za bohatstvom duševnému zdraviu škodí a majetok sám o sebe spokojnosť vôbec nezaručí. Ako píše ekonóm John Kay vo svojej knihe Obliquity, peniaze zarobí jednoduchšie ten, pre ktorého sú len postranným produktom činnosti, čo ho v skutočnosti napĺňa. Najväčšie sumy teda ľudia vo všeobecnosti zarábajú nepriamou cestou, krivolakou – obliquity sa môže z angličtiny preložiť ako „krivolakosť“. Rovnako tak ani príliš veľké usilovanie o spokojnosť neprináša svoje ovocie a narobí viac škody ako úžitku, ako pred pár rokmi preukázala psychologička Iris Maussová. Podľa nej ľudia, ktorí si spokojnosť zvolia za svoju životnú métu, si v mysli stanovia pomerne veľmi vysoké požiadavky na to, kedy sa už naozaj môžu cítiť šťastne. Tým však zvyšujú pravdepodobnosť, že daným požiadavkám nevyhovejú, čo potom vyústi do frustrácie a negatívnych pocitov. V tomto smere platí dokonca priama úmera. Čím viac sa človek snaží byť v živote šťastný, tým je pre neho náročnejšie byť v skutočnosti spokojný. Lenže ani v prípade dosiahnutia spokojnosti nemusia mať ľudia vyhrané. Ako hovorí psychológ Charles Calver, pozitívne emócie signalizujú, že sme dosiahli svoje ciele, čo následne vedie k mentálnemu ustrnutiu a demotivácii. Jednoducho povedané – k zaspatiu na vavrínoch. Psychologička Maya Tamirová naviac preukázala, že ľudia s veselou náladou dopadli v istej počítačovej hre oveľa horšie než ich súperi, ktorí boli rozčúlení a nespokojní. Šťastie si jednoducho musíme v živote vedieť správne dávkovať – ani veľa, ani málo. V opačnom prípade nebudete šťastní a ani úspešní, ani bohatí.  je ekonomický konzultant a autor populárnej a odbornej literatúry. V súčasnosti pôsobí ako hlavný ekonóm finančnej skupiny Roklen (zakladateľmi sú niektorí bývalí manažéri spoločnosti Patria), ktorá ponúka platformu produktov a služieb investičného bankovníctva. Okrem toho ešte prednáša na Národohospodárskej fakulte Vysokej ekonomickej školy a je členom správnej rady think-tanku Prague Twenty. "}
