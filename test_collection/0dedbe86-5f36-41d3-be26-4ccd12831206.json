{"url": "https://www.aktuality.sk/clanok/220286/pirane-naozaj-maju-najsilnejsie-zahryznutie-zo-vsetkych-ryb/", "title": "Pirane majú naozaj najsilnejšie zahryznutie zo všetkých rýb", "body": "Oznámil to päťčlenný medzinárodný tím, ktorý viedol Justin Grubich z American University v Káhire (Egypt) a Field Museum of Natural History v Chicagu (štát Illinois, USA). Okrem ďalších troch Američanov bol v tíme vedec z Brazílie.Spomenuté pirane a pirane všeobecne za to vďačia či vďačili špecializovanému tvaru čeľustí, ktorý dovoľuje zaútočiť a odhryznúť kusy mäsa aj z oveľa väčšej koristi. Agresívna nátura, pomerne malé telesné rozmery a veľké, ľahko lokalizovateľné populácie robia z piraní veľmi vhodné prostriedky pre výskum evolúcie sily zahryznutia. Napriek ich zlovestnej reputácii sa o tomto zreteli dosiaľ v číslach vedelo pomerne málo.Napravila to expedícia do povodí riek Xingú a Iriri v brazílskej Amazónii, ktorú v roku 2010 zorganizovala National Geographic Society. Cieľom bolo okrem iného odobrať vzorky DNA piraní a ďalších rýb, aby sa osvetlili príslušné evolučné vzťahy.Účastníci expedície uskutočnili vôbec prvé merania sily zahryznutia jedincov z najväčšieho druhu dravých piraní v Amazónii, čiernej pirane (Serrasalmus rhombeus). Opísali morfológiu a fungovanie jej čeľustí. Čierna piraňa sa dokáže zahryznúť silou, ktorá vyše 30-násobne presahuje jej hmotnosť. Toto zahryznutie pramení najmä z veľkej svalovej hmoty na čeľustiach a efektívneho prenosu stlačovacích síl vysoko modifikovaným pákovým mechanizmom uzatvárania čeľustí.Členovia tímu zrekonštruovali aj silu zahryznutie vymretej obrovskej pirane z druhu Megapiranha paranensis, ktorá žila v miocéne v závere treťohôr. Ukázalo sa, že v tomto zatienila všetky ostatné vymreté megapredátory. Nevynímajúc obrovské veľrybožravé žraloky druhu Carcharodon megalodon a panciernaté ryby druhu Dunkleostus terrelli z prvohorného devónu. Sila zahryznutia čiernej pirane v prednej časti čeľuste dosahuje typicky 320 newtonov. To je najväčšia sila zahryznutia zo všetkých známych žijúcich kostnatých rýb. Pri vymretej obrovskej pirani to však bolo aj pri konzervatívnom odhade 1240 až 4749 newtonov. Navyše mala na ten čas inovatívnu stavbu chrupu, ktorý dokázal odolávať vysokému pnutiu pri takých zahryznutiach a vcelku ľahko drviť kosti stavovcov. Pirane Serrasalmus rhombeus i Megapiranha paranensis tým patria medzi dravé stavovce s najsilnejším zahryznutím. Vysvetľuje to, prečo pirane dominovali a stále dominujú ako predátory v rámci rybej fauny Amazónie. Justin Grubich s kolegami uverejnil tieto poznatky v časopise Scientific Reports. "}
