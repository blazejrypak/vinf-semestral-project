{"url": "https://www.aktuality.sk/clanok/370502/komentar-lubomira-jaska-brexitova-polievka-studensia-a-kyslejsia/", "title": "Komentár Ľubomíra Jaška: Brexitová polievka studenšia a kyslejšia", "body": "Prívrženci sci-fi majú novú pikantnú fantáziu. Briti sa ešte párkrát vyspia a zistia, že celý ich brexit je poriadna hlúposť. Zostanú, na rozvod sa vykašlú a budú sekať dobrotu v spoločnej domácnosti, ktorú chceli v slabej chvíli opustiť. Dobré na snívanie, zlé na realizáciu. Z tejto šlamastiky už návratu niet. To však neznamená, že sa atmosféra a veci nemenia. Psychologicky, politicky aj inak. Rýchle zisky z brexitu sa nekonajú. Británia nestihla zbohatnúť, vyčistiť sa od prišelcov ani povstať v staronovej sláve globálnej mocnosti. Teraz už pôjde len o štýl. O mieru elegancie, s akou Briti z únie odídu. A čo je ešte väčšia výzva pre Theresu Mayovú, Davida Davisa a spol. – o mieru elegancie, s ktorou budú zdôvodňovať časové posuny, vágne vyjadrenia a neisté predstavy o samostatnom živote. Pri tom všetkom nesmú britskí politici zabúdať na porazenú menšinu. Tá je stále dosť veľká a iba o trochu menšia ako víťazi. Prívrženci stanoviska „zostať“ by nemali zrazu mať pocit, že chcú odísť zo svojej vlasti spolu s Poliakmi, Slovákmi a ďalšími. Ozaj, a ešte prisťahovalci. Po násilnom útoku na Poliakov v Harlow, pri ktorom 40-ročný Arkadiusz Jozwik zomrel, bude narábanie s emóciami ešte háklivejšie. Netreba zabúdať na to, že Poliaci a s nimi všetci ostatní prišli v roku 2004 do Británie vďaka rozhodnutiu britskej vlády, ktorá sa rozhodla nevyužiť prechodné obdobia. Odvtedy má Británia z ich prítomnosti obrovský prospech, štatistici odhadli ročný čistý príspevok prisťahovalcov do štátneho rozpočtu na 2 a pol miliardy libier. Práva (a dôstojnosť) tých, ktorí si vybrali Britániu za svoj druhý domov, musia byť zachované. Silným gestom v nervóznej atmosfére bolo rozhodnutie rodiny zavraždeného pochovať ho v Británii. Táto krajina je pre nich už niečo iné ako kus cudzej zeme určenej na zarábanie peňazí. Premiérka Mayová na summite G20 ukázala, ako ekvilibristicky musí ísť pomedzi slová a návrhy, aby niečo nepokazila. Voliči v referende vraj chceli „istú kontrolu“ nad migráciou. Ona sama pripúšťa „prvok kontroly“, ale pozor! To je možné uskutočniť „rôznymi spôsobmi“. Na tie rôzne spôsoby sa naozaj tešíme... "}
