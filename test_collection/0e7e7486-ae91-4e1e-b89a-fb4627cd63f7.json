{"url": "https://www.aktuality.sk/clanok/863754/huste-snezenie-a-mraz-sposobili-v-nemecku-chaos-zapcha-na-dialnici-mala-37-km/", "title": "Husté sneženie a mráz spôsobili v Nemecku chaos, zápcha na diaľnici mala 37 km", "body": "Najhustejšie sneženie za posledné roky spôsobilo v krajine dopravný chaos. Informovali o tom svetové agentúry AFP a AP. Dopravu na nemeckej diaľnici A2 neďaleko mesta Bielefeld zastavilo výdatné sneženie, pričom niektorí vodiči uviazli v autách na najmenej 16 hodín, uviedli miestne médiá. Dopravná zápcha spôsobená nákladnými vozidlami uviaznutými v snehu mala dĺžku vyše 37 kilometrov a ani v utorok skoro ráno ešte nebola vyriešená, oznámila tamojšia polícia. Videozábery zachytávali trasúcich sa vodičov, ako sa chúlia vo svojich vozidlách a sťažujú sa, že celé hodiny sú bez jedla. Teploty pritom prudko klesli na mínus 12 stupňov Celzia. Záchranné tímy potom išli od auta k autu a rozdávali prikrývky a horúce nápoje, napísala nemecká agentúra DPA. Vážne dopravné zápchy hlásili aj v ďalších častiach Nemecka, napríklad v spolkovej krajine Hesensko, kde podľa polície niektorí šoféri uviazli v autách na 15 hodín. Minister dopravy Andreas Scheuer požiadal obyvateľov, aby prinajmenšom do stredy necestovali autami. Sneh zasypal v nedeľu a v pondelok večer obzvlášť severné a východné Nemecko, pričom vyčíňala snehová metelica a na niektorých miestach zavládli najchladnejšie teploty za posledné roky. V Bielefelde našli v pondelok na ceste pokrytej snehom mŕtveho muža, hoci podľa záchranných služieb prvé zistenia naznačujú, že podľahol akútnemu zdravotnému problému. Vlakové spoje po celej krajine majú z dôvodu krutého zimného počasia výrazné meškanie alebo ich rušia, koľajnice sú totiž upchaté snehom a ľadom. Sneženie sa má podľa meteorológov v najbližších dňoch zmierniť, ale teploty dosahujúce mínus 18 stupňov Celzia budú znamenať, že podmienky na cestovanie budú naďalej nebezpečné. Mrazivý vietor bude vyvolávať v noci pocitové teploty mínus 30 stupňov Celzia, upozornili meteorológovia. Kruté mrazivé počasie postihlo v posledných dňoch aj časti strednej a severnej Európy. "}
