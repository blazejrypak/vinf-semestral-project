{"url": "https://www.aktuality.sk/clanok/312282/mozgova-pamat-moze-byt-desatnasobne-vykonnejsia/", "title": "Mozgová pamäť môže byť desaťnásobne výkonnejšia", "body": "Oznámil to sedemčlenný tím, ktorý viedli Terry Sejnowski zo Salk Institute v La Jolle (štát Kalifornia, USA) a Kristen Harrisová z University of Texas v Austine (USA). Prvým autorom výsledného článku bol Sejnowského kolega Thomas Bartol. Základom je presné určenie veľkostí nervových spojov, synáps. Vedci tiež odpovedali na dávnu otázku, ako je možné, že mozog je taký energeticky efektívny. Mohlo by to pomôcť aj pri konštrukcii inovatívnych supervýkonných, avšak energeticky úsporných počítačov. „Toto je ozajstná bomba v oblasti neurovedy. Objavili sme kľúč k princípu usporiadania, ktoré dovoľuje, aby neuróny hipokampu (centrum pamäte) fungovali s nízkou spotrebou energie pri vysokom výpočtovom výkone. Naše nové merania pamäťovej kapacity mozgu zvyšujú konzervatívne odhady desaťnásobne. Najmenej na petabytovú úroveň, čo sa blíži odhadu informačného obsahu celej World Wide Web,“ povedal Terry Sejnowski. Spomienky a myšlienky sa rodia z elektrickej a chemickej aktivity v mozgu. Dôležitú úlohu v tom hrajú spoje medzi výbežkami rôznych neurónov, synapsy. Výstupný „drôt“ jedného neurónu, axón, sa v nich stýka so vstupným „drôtom“ druhého, dendritom. Signály prechádzajú synapsou vtedy, keď špecifické chemické látky, neuroprenášače, „informujú“ prijímací neurón, či má previesť elektrický signál na ďalšie neuróny. Jednotlivý neurón môže mať až niekoľko tisíc synáps, spájajúcich ho s výbežkami tisícov iných neurónov. „Keď sme prvý raz zrekonštruovali každý dendrit, axón, gliový proces (glie sú hojný typ nervových buniek) a synapsu v objeme hipokampu veľkom ako červená krvinka, do istej miery nás zaskočila zložitosť a rozmanitosť sveta synáps,“ povedala Kristen Harrisová. Nové poznatky sú o to významnejšie, že synapsy stále predstavujú záhadu. Napriek faktu, že narušenie ich funkcie je v pozadí pestrej palety vážnych neurologických ochorení. Platí, že väčšie synapsy, ktoré majú väčšie povrchy a viac väčších vačkov s neuroprenášačmi, sú silnejšie. Okolité neuróny aktivujú pravdepodobnejšie ako stredné či malé synapsy. Členovia tímu vytvorili počítačovú 3-D rekonštrukciu tkaniva potkanieho hipokampu. Všimli si na nej čosi nezvyčajné: jednotlivý axón z jedného neurónu niekedy vytvoril dve synapsy, smerujúce k jednotlivému dendritu druhého neurónu. Ako keby prvý neurón vysielal prijímaciemu zdvojenú správu. Stávalo sa to približne v jednej desatine prípadov. Thomasa Bartola pri tom napadlo, že by sa zmeraním rozdielov medzi dvomi veľmi podobnými synapsami z takej dvojice dala určiť ich veľkosť. Dosiaľ sa totiž synapsy jednoducho delili na veľké, stredné a malé, bez bližšieho určenia rozmerov. Vedci čakali, že synapsy z dvojice budú zhruba rovnako veľké, no nie to, že budú prakticky totožné. „Užasli sme, keď sme zistili, že veľkostný rozdiel synáps v dvojiciach bol veľmi malý, priemerne iba asi 8 percent. Nikto si dosiaľ nemyslel, že by to mohlo byť tak málo. Ako keby na nás príroda vyslala loptu falšom,“ povedal Thomas Bartol. Pamäťová kapacita neurónov závisi na ich veľkosti. Najväčšie synapsy sú približne 60-krát väčšie ako najmenšie. Väčšinu synáps tvoria malé. No delenie na iba 3 kategórie, veľkú strednú a malú, sa ukázalo ako priveľmi zjednodušujúce. Z 8-percentného veľkostného rozdielu synáps v dvojiciach v rámci celkového veľkostného rozpätia synáps vyjadreného koeficientom 60 vyšlo približne 26 ich veľkostných a teda výkonových kategórií. Nuž a 26 veľkostí synáps zodpovedá informačnému obsahu 4,7 bitu (2 na 4,7 je cca 26) v každej synapse. Doteraz vládol názor, že mozog v hipokampe naraz ukladá do krátkodobej a dlhodobej pamäte 1 až 2 bity. Synapsy hipokampu sú pritom nespoľahlivé. Prenos signálu medzi dvomi neurónmi tam aktivuje prijímací neurón iba v 10 až 20 percentách prípadov. „Často sme si kládli otázku, ako môže z takto nespoľahlivých synáps vzísť pozoruhodná presnosť mozgu,“ spomínal Thomas Bartol. Možná odpoveď: nepretržité prispôsobovanie synáps, ktoré postupom času spriemeruje frekvencie úspešného a neúspešného prenosu informácií. Koľko signálov treba, aby sa veľkosti synáps v dvojici líšili o 8-percent? Vyšlo, že zmena veľkosti a teda schopnosti prenosu signálu vyžadovala u najmenších synáps asi 1500 javov, čo zodpovedalo 20 minútam. U najväčších synáps však iba niekoľko málo sto javov, čo zodpovedá 1 až 2 minútam. „To znamená, že každých 2 až 20 minút sa vaše synapsy zväčšujú alebo zmenšujú, aby zaujali nasledujúcu veľkostnú kategóriu. Synapsy sa veľkostne prispôsobujú signálom, ktoré prijímajú,“ vysvetlil Thomas Bartol. „Dôsledky tohto objavu sú ďalekosiahle. Zdanlivý chaos a neusporiadanosť mozgu skrýva presnosť veľkostí a tvarov synáps, ktorá nám unikala,“ doplnil Terry Sejnowski. Bdelý dospelý mozog generuje iba 20 wattov stáleho výkonu, ako veľmi slabá žiarovka. Nové poznatky o synapsách pomôžu informatikom skonštruovať extrémne presné, no energeticky úsporné počítače, schopné „hlbokého učenia sa“ a využívajúce umelé neurónové siete. Tak zvládnu aj zložité úkony, ako sú analýza reči, rozpoznávanie objektov a prekladanie. „Tento trik mozgu jednoznačne ukazuje cestu ku konštrukcii lepších počítačov. Využitie pravdepodobnostného prenosu informácií sa ukazuje byť rovnako presné ako priamy prenos, pričom v mozgu i počítačoch spotrebuje oveľa menej energie,“ uzavrel Terry Sejnowski. S kolegami uverejnil tieto poznatky v časopise eLife. "}
