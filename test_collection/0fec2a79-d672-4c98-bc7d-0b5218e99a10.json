{"url": "https://www.aktuality.sk/clanok/236553/komentar-michala-simkovica-pozlatene-pracoviska-silicon-valley/", "title": "Komentár Michala Šimkoviča: Pozlátené pracoviská Silicon Valley", "body": "Na fotkách PR článkov vyzerajú kancelárie vynikajúco. Oproti typickému kalifornskému béžovému kobercu, a bielej stene, ktorú je sotva vidieť spoza nadrozmernej chladničky, je falošný tehlový obklad ťažkým nadštandardom. Raňajky na pracovisku sú šikovným trikom, ako dostať zamestnanca do práce o 45 minút skôr, a prepnúť tak jeho myseľ do pracovného režimu. Dovezie ho tam samozrejme firemný autobus, prekvapujúco aj s WiFi pripojením, ak by si dotyčný chcel začať vybavovať firemné e-maily o trošku skôr. Ping-pong, biliard, alebo pin-ball si prídu zahrať aj kamaráti zamestnancov, ktorí podľa prieskumov po príchode do firmy v nej zostanú o polovicu dlhšie vďaka sociálnemu prepojeniu s ďalším zamestnancom. V Google a niektorých ďalších spoločnostiach som si všimol pristavený špeciálny kamión, do ktorého na jednej strane vpustíte programátora a na druhej strane vám o pätnásť minút vyjde oholený, ostrihaný, premenený spať na človeka, podobne ako keď dávate auto do umyvárky. Nekonečná dovolenka znie tiež ako super ponuka. Druhá vec je, že sa cítite previnilo a citovo vydieraní pri vyberaní každého jedného dňa. Obed vám donesú až k pracovnému stolu – kde sú tie časy, keď ľudia spolu jedli a komunikovali pri tom… Starostlivosť o zamestnanca je občas naozaj extrémna. Za všetky príklady slúži príhoda môjho kamaráta, ktorý po nástupe do Facebooku nemohol začať pracovať niekoľko dní, pretože musel počkať na ergonomický tím, ktorý mu mal správne nastaviť stoličku a stôl. Počul som viacero príbehov o krutom vytriezvení do reality od ľudí, ktorí z týchto firiem odišli. Zrazu si museli zadovážiť vlastný telefón, notebook, ísť nakúpiť potraviny, vymeniť olej v aute. Mne ako bezprostrednému svedkovi tohto Matrix-u vŕta v hlave, prečo tieto firmy radšej nevyužijú finančné prostriedky na to, aby mohli zamestnanci odísť o pár hodín skôr z práce, mali deň dva voľna navyše a mohli byť so svojimi rodinami, mali nejaký spoločenský život, vrámci našich “geekovských” introvertných možností... A aké ponaučenie na záver by sme si mohli z tejto hyperbolizácie zobrať? Netreba tu v Kalifornii nikomu nič závidieť a pri výbere zamestnávateľa sa pozerať hlavne na kvalitu tímu a ľudí, od ktorých sa budete mať možnosť učiť, pretože platí „Ak si najmúdrejší z celej miestnosti, si pravdepodobne v zlej miestnosti“. jeden z najznámejších a najrešpektovanejších web dizajnérov na Slovensku. Pôsobí v USA. "}
