{"url": "https://www.aktuality.sk/clanok/394553/ministri-eu-budu-rokovat-o-vesmirnej-strategii-a-podpore-mladych-vedcov/", "title": "Ministri EÚ budú rokovať o vesmírnej stratégii a podpore mladých vedcov", "body": "O novej vesmírnej stratégii EÚ a podpore mladých vedcov a výskumníkov budú dnes hovoriť únijní ministri v Bruseli. Európska komisia predstaví ministrom členských štátov novú vesmírnu stratégiu pre Európu. Tá sa týka napríklad digitálnych a telekomunikačných technológii, ako sú mobilné telefóny a navigačné systémy. Na neformálnom obede budú ministri hovoriť o „sieťach excelentnosti“ a mladých vedcoch. Na obede vystúpi Slovák Michal Juríček pôsobiaci na Bazilejskej univerzite. Ministri rozhodnú o prijatí záverov z júlového stretnutia v Bratislave - vrátane Bratislavskej deklarácie na podporu mladých výskumníkov. Predmetom diskusie bude aj medzinárodná spolupráca v oblasti výskumu a inovácií. Tzv. siete excelentnosti sú spoločným programom niekoľkých výskumných organizácií, ktorý spája ich činnosti v určitej oblasti. "}
