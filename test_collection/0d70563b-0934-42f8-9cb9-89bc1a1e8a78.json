{"url": "https://www.aktuality.sk/clanok/gnmm0ns/skupinu-26-madarov-evakuovali-z-afganistanu/", "title": "Skupinu 26 Maďarov evakuovali z Afganistanu", "body": "Skupinu 26 maďarských občanov, ktorí zaisťovali ochranu holandského veľvyslanectva v Kábule, v utorok evakuovali do Taškentu vojenskí spojenci Maďarska. Agentúru MTI o tom informovalo maďarské ministerstvo zahraničných vecí. Podľa rezortu diplomacie títo Maďari sú zatiaľ v uzbekistanskom hlavnom meste. Štátny tajomník maďarského ministerstva zahraničných vecí Levente Magyar v utorok vyhlásil, že maďarská vláda sa postará o to, aby sa každý občan Maďarska bezpečne vrátil z Afganistanu do vlasti. Neskôr dodal, že na tento účel spustí Maďarsko samostatnú záchrannú akciu. Magyar poznamenal, že okrem občanov Maďarska chce vláda pomôcť tým Afgancom a ich rodinám, ktorí poskytovali Maďarom napríklad tlmočnícke služby. Štátny tajomník potvrdil, že transportné lietadlá z vojenskej leteckej základne v maďarskej Pápe vykonávajú úlohy súvisiace s Afganistanom, avšak dodal, že lietadlá sú pod velením NATO, preto o nich nemôže poskytnúť bližšie informácie. Po obsadení Kábulu príslušníkmi militantného hnutia Taliban holandskí diplomati okamžite opustili veľvyslanectvo, avšak maďarskí ochrankári tam uviazli. "}
