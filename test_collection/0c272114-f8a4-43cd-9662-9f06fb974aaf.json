{"url": "https://www.aktuality.sk/clanok/706127/nedavat-prosim-pripravaanalyza-zola-mikesa-slovensko-sa-podiela-na-zhorseni-demokracie-v-eu/", "title": "Analýza Zola Mikeša: Slovensko sa podieľa na zhoršení demokracie v EÚ", "body": "Obsadenie vrcholných postov v EÚ sa môže odohrať dvomi spôsobmi. Pred piatimi rokmi jednotlivé frakcie Európskeho parlamentu po voľbách predstavili šéfom vlád svojich nominantov (tzv. spitzenkandidátov) a predsedovia vlád si z nich vybrali nakoniec aj šéfa Európskej komisie.  Tento týždeň sa šéfovia vlád rozhodli absolútne ignorovať výsledky demokratických eurovolieb i spitzenkandidátov. A za šéfku Európskej komisie si vybrali Ursulu von der Leyenovú, ktorá do europarlamentu ani len nekandidovala. Čo sa demokratického procesu týka, ide o krok späť. Konštatoval to i nemecký denník   , ktorý priamo vyzval europarlament, aby nominantov šéfov vlád odmietol. Právom. Veď takéto nominácie pripomínajú skutočne skôr monarchiu než demokraciu. Slovensko hralo v procese zhoršenia stavu európskej demokracie neskutočne absurdnú rolu. Peter Pellegrini, sám člen Smeru, ktorý je v rodine eurosocialistov, odmietal na post šéfa Európskej komisie ich spitzenkandidáta Fransa Timmermansa. Pellegrini sa radšej pripojil k ostatným krajinám V4, kde si Poľsko, Maďarsko ale i Česko vyrovnávali účty s Timmermansom za kritiku stavu demokracie v týchto krajinách i za jeho návrh na zavedenie imigračných kvót. Pripomeňme, že kým ostatné štáty V4 čelia žalobe za ich neprijatie, Slovensko sa jej vyhlo. Odporu voči Timmermansovi a spitzenkandidátom tak zo strany Pellegriniho chýba akékoľvek politické rácio. Porážkou Timmermansa i spitzenkandidátov sme tak okrem straty demokratického kreditu nedosiahli nič. Je pravdou, že Ursula von der Leyenová z nemeckej CDU, ktorá patrí do rodiny európskych ľudovcov, sa síce zatiaľ ako zástankyňa kvót nereprezentovala. Na druhej strane je von der Leyenová podporovateľom nemecko-francúzskeho motoru únie a hlavnou favoritkou Emmanuela Macrona. Toho Macrona, ktorý zakazuje našim firmám i drobným podnikateľom konkurovať svojimi nižšími cenami tým nemeckým a francúzskym. Možnosť Slovenska ovplyvňovať dianie v únii sa tak nomináciou tejto političky znižuje a stráca aj slovenská ekonomika. Táto nemecká ministerka obrany má pre nás iba jednu výhodu: presadzuje účasť vojsk NATO pri obrane členských krajín únie a vníma Rusko ako hrozbu.  Odmietnutie spitzenkandidátov vynieslo do čela Európskej rady Charlesa Michela. Tento belgický premiér razí pritom heslo, že Európska únia nie je bankomatom, z ktorého by si krajiny V4 mali vyberať iba výhody. Podľa   tak reagoval na odpor východoeurópskych štátov v otázke riešenia migračnej krízy. Od Timmermansa sa teda líši iba tým, že je liberálom a nie socialistom. Navyše, belgický premiér je zástancom dvojrýchlostnej Európy, pričom do jadra únie by mali podľa neho patriť práve tie krajiny, ktoré si plnia svoje povinnosti aj v oblasti migračnej politiky. Čo teda V4 blokovaním Timmermansa vyhrala?  Proti Christine Lagardeovej ako šéfke Európskej centrálnej banky nemožno namietať nič. Jej presun z riaditeľskej stoličky Medzinárodného menového fondu bude pre EÚ prínosom. Technicky vzaté, ani Josep Borrell ako šéf európskej diplomacie, ktorý nahradí Federicu Mogheriniovú, nie je diskutabilný. Bývalému predsedovi Európskeho parlamentu, ktorý je za zachovanie jadrovej dohody s Iránom možno iba fandiť. V hre o post, ktorý dostal tento španielsky socialista,   Otázka, či Pellegrini za odmietnutie Timmermansa na post šéfa EK nebol prívržencami tohto socialistu potrestaný zas odmietnutím svojho krajana Šefčoviča na úkor Borrella, má svoje logické opodstatnenie. Zablokovanie modelu spitzenkandidátov a Fransa Timmermansa je pre Slovensko vskutku Pyrrhovým víťazstvom. "}
