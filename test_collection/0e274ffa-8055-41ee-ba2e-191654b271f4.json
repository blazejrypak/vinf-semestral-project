{"url": "https://www.aktuality.sk/clanok/815943/tocime-sa-v-kruhu-nazor/", "title": "Točíme sa v kruhu (názor)", "body": "Predstavte si, že dostanete telefonát od kamaráta. Ahoj, v robote, v krčme, na oslave, kde sme boli, sa objavili pozitívni ľudia na COVID-19. Radšej sa otestuj a daj do karantény. Nasledujú zmätené a vystresované telefonáty na rôzne linky bez reálnej rady, kde a ako riešiť tento problém. Všeobecný lekár pomôže aspoň v tom, že ak nemáte 70 eur na test ako samoplatca, zavolá si takéhoto pacienta aspoň po výmenný lístok na testovanie. Cestou poň už môže šíriť infekciu. Nasleduje 4-hodinové čakanie na odber na testovacom mieste, a ak máte smolu, a nestihnete prísť na rad do 14:00, môžete skúsiť opäť na druhý deň. Ľudia bez auta už prvú cestu na výter a späť domov absolvujú v MHD, taxíku. Nechtiac sa stávajú možným prenášačom. Myslíte, že opisujem prvú vlnu v marci tohto roka, keď sa celý svet a aj Slovensko len učil čo je to SARS-CoV-2 a ako nastaviť inteligentnú karanténu? Nie opisujem realitu konca leta na Slovensku. A to prvá vlna pandémie k nám bola nečakane zhovievavá a zodpovednosťou nás všetkých sme si kúpili čas. Mám však obavy o to, či sme ho využili na zlepšenie strategického riadenia, alebo aspoň na posilnenie kapacít v teréne. Zdá sa mi, že sa len točíme v kruhu každodennej operatívy a čas hrá proti nám.  Počet pozitívnych s COVID-19 je najväčší od vypuknutia pandémie a stúpajúca krivka v kombinácii s blížiacim sa otvorením škôl zvyšuje šancu, že aj na Slovensku môže vypuknúť nekontrovateľné komunitné šírenie. (  ) Ak si dnes sadneme za jeden stôl s virológmi, epidemiológmi, odborníkmi na dáta, biochemikmi, ci krízovými manažérmi, tak sa zhodujeme na piatich základných predpokladoch úspechu v boji s pandémiou: 1. Dostatočné kapacity na efektívne vyhľadávanie pozitívnych pacientov a ich kontaktov; 2. vysoká kapacita rutinného testovania; 3. automatizovaný zber čo najväčšieho spektra dôležitých dát o šírení infekcie; 4. zrozumiteľná a informatívna komunikácia vrcholných politických predstaviteľov aj odborníkov v krízových štáboch smerom k verejnosti a 5. prevencia proti vírusu - nosenie rúšok, dezinfekcia či plošné karanténne opatrenia, atď. A čo konkrétne z toho zvládame na špičkovej úrovni na Slovensku? Určite musíme pochváliť vládu a celú spoločnosť za prevenciu, či zavedenie a dodržiavanie karanténnych opatrení. Naozaj to pomáha. Iné veci sú už na dôležitú polemiku. Epidemiológovia na úradoch verejného zdravotníctva upozorňujú, že nemajú dostatočnú kapacitu a čoskoro nebudú zvládať nápor pozitívnych pacientov a ich blízkych kontaktov. Riešime elementárne otázky prevádzky testovania napríklad, koľko vlastne ešte mame dostupných PCR testov? A samozrejme, nejde len o počet, no najmä o kvalitu. Nie je podstatné, kto testy dodáva, ale to, aby štátne laboratóriá mali k dispozícii dostatok čo najlepších a najpresnejších testov. Veď predsa ide o kľúčovú časť rutinného testovania. Žiaľ, komparatívne porovnania certifikovaných PCR testov oficiálne autority nerobia. A pritom je to presne tá oblasť, kde musia rozhodovať objektívne fakty a nie náhodné kontakty. Na jar sa zdalo, že existuje zhoda na tom, aby sa rozhodujúcimi činiteľmi v boji s pandémiou stali experti, vedci a ich inovácie. V tomto boji si ich môžeme predstaviť ako útočníkov. Politici sú záloha a obrancami sú občania, sme to my všetci. A spolu všetci tvoríme jeden tím. Na dobre zabezpečenú obranu však potrebujeme dobre informovanú verejnosť. Ale čo sa dnes reálne deje? Sociálne siete sú zaplavené hlasmi bojovníkov proti vakcinácii. Avšak, živnú pôdu pre krivý obraz reality, pre šírenie konšpirácii a nezmyslov majú na svedomí aj ďalší z radov politikov. V pozícii spoločenských autorít sa v stave extrémnej neistoty nedokázali zdržať chybných úsudkov. Keď napríklad vypustili do sveta pracovné a neoverené verzie pandemických prognóz v čase, keď sa situácia vyvíjala dobre.  Aj kvôli nim sa tak stále točíme v kruhu nedôvery a pretrvávajúcej neistoty. Nevieme, čo bude, bojíme sa toho, čo príde, lebo nemáme istotu, či naozaj vieme, čo vlastne robíme a čo robiť treba. Naša frustrácia z nepoznaného sa prenáša do agresívnej diskusie. Výsledkom je kríza autorít. Cesta z kruhu von existuje. Nechajme pracovať tých, ktorí to vedia. Dajme priestor skutočným autoritám, vedcom a odborníkom, dajme väčší priestor pravde a faktom. Ale dajme im ako štát aj skutočné nástroje a kompetencie. Panika a hystéria nám už nepomôžu. Už si viac nemôžeme dovoliť zadusiť ekonomiku a spoločenský život plošnou karanténou. Ak potrebujeme viac ľudí na úradoch verejného zdravotníctva, tak hľadajme a dodajme nový kvalifikovaný personál. Ak treba zvýšiť kapacitu rutinného testovania, zapojme vysoké školy, vedecké parky, navýšme infraštruktúrnu a personálnu kapacitu v štátnych laboratóriách. Ak chýbajú PCR testy, odberové sady, extrakčné kity, masky, ochranný odev, rúška, vakcíny, lieky, atď., tak to obstarajme. Ak je problém v zdĺhavom verejnom obstarávaní, tak využime rýchlejší elektronický kontraktačný systém. Ak potrebujeme dáta, retrospektívne alebo prospektívne štúdie, tak rýchlo nájdime na to peniaze a ľudí. Nech to stojí, čo to stojí, o dôležitosti takejto investície nemusíme diskutovať. Ak máme problém, že nedokážeme v testovaní rozoznať, či ide o pozitívneho pacienta, infekčného alebo neinfekčného, tak nájdime vedcov, ktorí nám takýto test vyvinú. Veď neinfekčný pacient nemusí zbytočne strácať čas v karanténe. A spôsobovať sebe a svojej rodine, ale aj spoločnosti, socio-ekonomické dôsledky. V boji proti dezinformáciám a konšpiráciám možno zapojiť e-botov, média, vytvoriť rôzne informačné kampane. Ale hlavne si musíme uvedomiť, že toto nie je o zbieraní politických bodov, tu ide o život. A preto treba verejnosti problémy vysvetľovať jednoducho, vecne, neprotirečiť si, mať trpezlivosť s iným názorom a nepoľavovať pri jeho naprávaní. Nezabúdajme, že tento vírus si vždy nájde nepripravených bez ohľadu na vieru, bohatstvo, spoločenské postavenie, politické tričko alebo svetonázor. V teréne sa potrebujeme vymaniť z pasce analógových zvykov a využiť potenciál novej skúsenosti pre technický upgrade systému a osvojenie si nových zručností ľudí v prvej línii. Zároveň využiť digitálne technológie na skutočnú inteligentnú karanténu. V boji s neznámym biologickým nepriateľom nás dokáže zachrániť už len veda a inovácie! "}
