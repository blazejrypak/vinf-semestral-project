{"url": "https://www.aktuality.sk/clanok/498539/v-zilinskom-kraji-jazdilo-minuly-tyzden-68-podgurazenych-vodicov/", "title": "V Žilinskom kraji jazdilo minulý týždeň 68 podgurážených vodičov", "body": "Policajti odhalili minulý týždeň v Žilinskom kraji 68 vodičov pod vplyvom alkoholu. TASR o tom dnes informovala hovorkyňa Krajského riaditeľstva Policajného zboru (KR PZ) v Žiline Jana Balogová. Dychovou skúškou namerali 18 vodičom motorových vozidiel nad jedno promile a desiatim pod jedno promile alkoholu v dychu. Piati vodiči podgurážení alkoholom spôsobili dopravné nehody. „Kontrolám sa nevyhli ani cyklisti, pričom pod vplyvom alkoholu bolo 35 z nich,“ uviedla krajská policajná hovorkyňa. Doplnila, že v sobotu (17.6.) namerali policajti v Podvysokej v okrese Čadca 50-ročnému vodičovi osobného auta pri dychovej skúške 2,33 promile. „V ten istý deň namerali policajti v Príbovciach v okrese Martin pri dychovej skúške 22-ročnému vodičovi dodávky 2,90 promile,“ dodala Balogová. "}
