{"url": "https://www.aktuality.sk/clanok/140993/izrael-radikalni-zidovski-osadnici-vystupili-proti-obamovi-obnovia-osadu-homes/", "title": "Izrael: Radikálni židovskí osadníci vystúpili proti Obamovi, obnovia osadu Homeš", "body": "Homeš bol jednou zo štyroch osád na západnom brehu Jordánu, ktorú dal vyprázdniť bývalý izraelský premiér Ariel Šaron ako súčasť svojho jednostranného rozhodnutia stiahnuť sa z pásma Gazy a z malej oblasti v Predjordánsku.Lídri osadníkov zverejnili posolstvo adresované Obamovi, v ktorom ho kritizujú za jeho nátlak na Izrael v otázke výstavby osád.\"Pán prezident, vaša politika zameraná na zničenie židovských komunít v Judei, Samárii a vo Východnom Jeruzaleme už nezostane dlho bez odozvy,\" uviedli osadníci v posolstve, v ktorom použili židovské biblické názvy južnej a severnej časti západného brehu Jordánu. V posolstve označili Obamov nesúhlas s izraelskou výstavbou osád v týchto oblastiach za \"urážku\" dejín a židovského náboženstva.Obamu vo svojom posolstve dokonca prirovnali k biblickému faraónovi z Knihy Exodus, ktorý držal izraelský ľud v zajatí. \"Váš nesúhlas s prirodzením židovským rozrastaním (rodením detí) v týchto oblastiach pripomína rozkaz faraóna utopiť všetky prvorodené deti Izraela počas otroctva v Egypte,\" uviedli osadníci v posolstve, ktorý odoslali novinárom vo štvrtok večer.\"Pán prezident, týmto štartujeme Homeš - projekt Obama Hilltop,\" uviedli ďalej židovskí osadníci v odkaze. Dodali, že to znamená, že signatári \"budú po celom svete zjednocovať proizraelskú komunitu, aby podporila znovuzrodenie\" vysťahovanej osady. Projekt už má aj vlastnú webovú stránku obamahill.tk, na ktorej návštevníkov žiadajú o venovanie desiatich dolárov na pomoc pri obnovení Homeša. "}
