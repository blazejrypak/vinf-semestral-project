{"url": "https://www.aktuality.sk/clanok/590566/komentar-petra-bardyho-najvacsia-hrozba-pre-roberta-fica/", "title": "Komentár Petra Bárdyho: Najväčšia hrozba pre Roberta Fica", "body": "Andrej Kiska nebude kandidovať na prezidenta, ale je veľmi pravdepodobné, že po komunálnych voľbách ohlási vznik svojej strany. Hoci sa to ešte pred pár týždňami, mesiacmi, mohlo zdať ako nepravdepodobné, dnes je všetko inak. Prezident Andrej Kiska poskytol Aktuality.sk   - prvý od   . Bol to jeho najotvorenejší rozhovor k situácii v krajine. Pre Roberta Fica to muselo byť ťažké čítať riadok po riadku. Prezident na ňom nenechal suchú jednu jedinú nitku. Vyberáme to najzaujímavejšie, čo Andrej Kiska povedal o Robertovi Ficovi: - „Spolupracovníci talianskej mafie pôsobia na úrade vlády a patria medzi najbližších ľudí premiéra, bolo jasné, že čelíme obrovskej politickej kríze a totálnej strate dôvery v štát\" - „...teraz sa naplno ukázalo, v akom marazme a mafiánskom štáte žijeme\" - „...veľmi nemilo ma prekvapila arogancia a pohŕdanie úžasnými mladými ľuďmi, ktorí na námestiach organizovali protesty, útoky na nich, na médiá\" - „...fotka s miliónom eur na stole na mňa pôsobila ako zo zlého sna\" - „... ak by sa ukázalo, že za smrťou týchto mladých ľudí stojí talianska mafia, tak ak by konali (R. Kaliňák a T. Gašpar, pozn. red.), ak by mafiu dávno rozprášili, dnes by Ján Kuciak a jeho snúbenica žili.\" - „Dnes je to práve on, lebo pokračuje v smršti nenávisti, obviňovania a urážok, čo bráni posunúť našu spoločnosť k lepšiemu.\" - „Ľudsky mi ho bolo tak trochu ľúto. Človek by si mal uvedomiť, že je čas odísť a mal som pocit, že on si to neuvedomoval. On videl len ulicu, médiá, prezidenta, ktorí ho vyhnali z úradu. Zrejme bol veľmi urazený.\" - „... bol trikrát premiérom, sa správa hanebne.\" - „... v septembri minulého roku zavolal premiér Fico. Nikdy predtým sa nestalo, aby mi zavolal kvôli veľvyslancovi. Veľmi netradičným, až direktívnym spôsobom ma požiadal, aby som pána Quanga vymenoval za veľvyslanca... ....už vtedy boli na Slovensku informácie o tom, že Quang nebol veľmi dôveryhodná osoba. Premiérovi som povedal, že budem postupovať rovnako ako pri iných veľvyslancoch. Pravdaže, nevymenoval som ho.\" - „Zaujímalo by ma však, odkiaľ má poslanec Fico tieto informácie (ku kauze KTAG, pozn. red.), lebo on nie je daňový úrad.\" Dobre, čo nám z rozhovoru s Andrejom Kiskom vychádza. Prezident nemusel hovoriť nič navyše a je jasné, že sa začala predvolebná kampaň. A nepotrebuje ani stranu, zatiaľ. Veta, že sa ide stretávať s ľuďmi, je jasným odkazom, že hľadá osobnosti, s ktorými by do toho išiel. No a toto je veľmi zlá správa pre Roberta Fica a Smer. V prieskumoch sa totiž ukazuje, že Andrej Kiska je po Robertovi Ficovi druhým najpopulárnejším politikom pre voličov Smeru. Takže, ak chcel Robert Fico vojnou s prezidentom odstaviť Andreja Kisku, nakoniec to môže byť Andrej Kiska, kto môže odstaviť Roberta Fica. "}
