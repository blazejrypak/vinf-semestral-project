{"url": "https://www.aktuality.sk/clanok/311989/komentar-lubomira-jaska-volby-nakoniec-rozhodnu-ti-co-zostali/", "title": "Komentár Ľubomíra Jaška: Voľby nakoniec rozhodnú tí, čo zostali", "body": "Najčastejšie sa hovorí o technickej stránke veci. Štát znovu neurobil nič preto, aby uľahčil voľbu zo zahraničia. Systém vyzerá ako zabudnutý v digitálnom praveku. Nápad voliť cez internet pôsobí atraktívne, ale pri dôslednejšej úvahe to až tak skvelá myšlienka nie je. Účasť na demokratickom rozhodovaní musí aj niečo „stáť“ – kúsok záujmu, námahy, času a aktivity. Voliť do parlamentu nie je to isté ako rozhodovať o zlatom slávikovi alebo smskami rozhodnúť o víťazovi tanečnej súťaže. Navyše pokiaľ štát ponúkne možnosť všetkým voliť cez internet, vždy bude musieť paralelne organizovať aj voľby v tradičnej podobe. Šetrenie sa teda konať nebude! Nakoniec vždy skončíme pri základnej otázke: Prečo sa majú Slováci za hranicami starať o výsledok slovenských parlamentných volieb? Nemajú to politikom spočítať hlavne tí, ktorí tu platia dane? Každý to má trochu inak. Niekto je tuhľa za kopcom či za riekou Moravou a iný až za veľkou mlákou. Niekomu stačí v televízii naladiť slovenský program a poniektorí sú odkázaní na web, aby sa o dianí v starej vlasti dozvedeli. Je rozdiel byť v zahraničí pár mesiacov alebo pol života s tým, že dotyčný má problém nájsť v rodnom jazyku potrebné slová. A potom ešte dôvod odchodu. Mnohí predsa odišli, aby sa im žilo lepšie, aby nemuseli sledovať zblízka toto trápenie doma, aby prekonali frustráciu zo skorumpovanej a mentálne zaostalej krajiny. Kde teraz nájdu dôvod, aby sa starali o to, kto bude zostavovať vládu v Bratislave? Internet všetko nevyrieši. Slováci v cudzine môžu denne sledovať fejsbúkové polemiky a spravodajstvo, ale nakoniec ich podvedome viac púta dianie vo svojom novom domove ako vzdialené slovenské spory. Chýba im „domáci vzduch“ a počúvanie toho, o čom debatujú ľudia pri pive a na zastávke mhd. Nádej na aktiváciu voličských zdrojov v cudzine sa pravidelne opakuje pri každých voľbách. Ani teraz sa nestane žiadny zázrak. A je jedno, že strany (hlavne opozičné) snívajú o tom, ako sa nabalia na hlasoch doručených poštou od mladých, šikovných, vzdelaných a pravicových voličov zo sveta.  "}
