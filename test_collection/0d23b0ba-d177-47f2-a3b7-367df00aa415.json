{"url": "https://www.aktuality.sk/clanok/109420/komentar-ked-rusi-rabuju/", "title": "Komentár: Keď Rusi rabujú", "body": "Armáda, ktorá kradne hodinkyTento týždeň vystúpil ako hosť v štúdiu TA3 gruzínsky veľvyslanec a hovoril o tom ako ruskí vojaci rabujú v jeho krajine, prepadávajú zahraničných kamionistov a odnášajú si najmä spotrebnú elektroniku. Vyskytli sa tiež informácie o znásilneniach zo strany ruských vojakov. Tieto správy môžu byť vykladané ako súčasť vojnovej propagandy jednej zo strán. Keby sa tak neponášali na našu vlastnú dvojitú skúsenosť s „návštevou“ ruských vojsk v 20. storočí. Keď prišli Rusi v roku 1945, popri tzv. oslobodení Slovenska odvliekli do gulagov (komunistických koncentračných táborov) okolo 7000 Slovákov. Mnohí z nich tam našli smrť. Prechod frontu bol sprevádzaný znásilneniami žien a rabovaním. Ako 15-ročná bola červenoarmejcami znásilnená napríklad česká herečka Květa Fialová a podobne dopadla aj jej matka. Mnohí pamätníci si najmä spomínajú ako ich ruskí vojaci oberali o hodinky. V tom čase nebol problém stretnúť ruského vojaka, ktorý mal na každej ruke hneď niekoľko hodiniek. Mnohí pamätníci tiež upozorňujú na rozdiely v správaní nemeckých a ruských vojakov pri prechode frontu. Rodičia mojej babky museli na prelome rokov 1944/45, keď sa približoval front, ubytovať vo svojom dome nemeckého dôstojníka. Vraj to bol kultivovaný muž, ktorý bol v civile učiteľom a vedel výborne hrať na klavír. V tom dome sa správal ako hosť, napriek tomu, že nemusel a mnohí Nemci o sebe zmýšľali ako o panskej rase. Keď bolo mesto oslobodené Rusmi, museli moji prarodičia pre zmenu u seba ubytovať skupinku ruských vojakov. To už ale bola iná pesnička. Moja babka si spomína na kultúrny šok, ktorý utrpela celá jej rodina, keď raz ráno našli Rusov postavených v rade na záchode. Vojaci zrejme nikdy nevideli toaletu, pretože si jeden za druhým umývali tvár v záchodovej myse! Vraj trvalo niekoľko týždňov, kým sa podarilo upratať ten svinčík, čo v dome zanechali červenoarmejci. Nevypočítateľná armádaNa Rusoch desila najmä ich nevypočítateľnosť. Dôstojníci sa k výčinom svojich mužov správali tak, že v jednej chvíli im tolerovali aj tie najhoršie zločiny, no v ďalšom momente boli ochotní postaviť previnilca pred popravčiu čatu trebárs za krádež sliepky. Život Rusa nemal v duchu prístupu „nas mnogo“ takmer nijakú cenu. V Nemecku sa na sklonku vojny stávalo, že v jednom momente ruský vojak znásilnil ženu pred očami jej detí a v ďalšej chvíli už dobehol s potravinami a chránil matku aj s jej deťmi pred svojimi nadržanými druhmi. Keď sa hovorí o prínose Rusov k oslobodeniu Slovenska v druhej svetovej vojne, treba si uvedomiť, že výčiny ruských partizánov v našich horách vyprovokovali nemecký vojenský zásah skôr ako bolo pripravené Povstanie. V dôsledku predčasného vypuknutia SNP boli mnohé jednotky slovenskej armády Nemcami odzbrojené a Povstanie bolo napokon potlačené. Moskva mala záujem na tom, aby pôvodný zámer organizátorov SNP nevyšiel, pretože Stalin nechcel, aby sa východoeurópske národy oslobodzovali vlastnými silami.V roku 1968 pri ďalšej „priateľskej návšteve“ veľkého slovanského brata sa síce rozsiahle prípady rabovania a znásilnení neodohrávali, no aj tak sa stávalo, že Rusi obrali našich o rádio alebo hodinky. Po Rusoch zostali nielen mÀtvoly civilistov v slovenských a českých uliciach, ale aj ťažké ekologické škody za miliardy korún v miestach, kde boli dvadsať rokov ubytované ich vojenské posádky. Že ruská armáda je veľmi účinnou deštruktívnou a rabujúcou silou sme v 20. storočí pocítili my, teraz to pociťujú aj Gruzínci. Keby Rusi zostali v medziach svojich vlastných hraníc (koniec koncov, ide o najväčšiu krajinu na svete) a do sveta by namiesto svojich vojakov vyvážali len vodku a Dostojevského, boli by jedným z najpopulárnejších národov. Miesto toho vždy vyvážali len ničenie, smrť a zaostalosť. Možno aj preto dnes strach a odpor k Moskve prevládajú u národov, ktoré s ruskými výčinmi majú najdlhšiu a najdôvernejšiu skúsenosť.  "}
