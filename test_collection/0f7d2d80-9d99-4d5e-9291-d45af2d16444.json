{"url": "https://www.aktuality.sk/clanok/301548/smrtonosna-zbran-2015-najsmrtonosnejsia-v-u-s-navy/", "title": "Smrtonosná zbraň 2015. Najsmrtonosnejšia v U.S. Navy", "body": "V odborných novinách Vojenského námorníctva USA Navy Times o tom referovali interní redaktori Lance Bacon a Mark Faram. Ceremoniálu sa 1. augusta 2015 zúčastnilo približne 2500 ľudí. Najnovšia ponorka triedy Virginia je unikátna už samotným názvom. Predchádzajúcich 11 plavidiel tejto triedy totiž v duchu všeobecnej tradície útočných ponoriek nesie mená jednotlivých štátov USA. Už v minulosti sa však pri útočných ponorkách ako takých vyskytli výnimky. Tretia a posledná z triedy Seawolf nesie meno bývalého prezidenta USA Jamesa Cartera, ktorý tiež slúžil na ponorke. (Celkom nedávno vzbudil pozornosť vyjadrením o oligarchizácii politiky v USA; hoci to „rýchla rota“ komentátorov pripísala jeho veku, taký názor od človeka s jeho politickou slúsenosťou a nepochybnou oddanosťou hodnotám nemožno ignorovať.) Nuž a ďalšia, plánovaná trinásta ponorka triedy Virginia ponesie meno admirála Hymana Rickovera, „otca“ jadrového vojnového námorníctva USA, zvlášť ponoriek. Pomenovanie novej ponorky po Johnovi Warnerovi, navyše prvej z tejto triedy s domovským prístavom vo Virgínii, je viac ako primerané. Tento rodený Virgínčan slúžil v námorníctve (lodník, 2. svetová vojna) i námornej pechote (kapitán, Kórejská vojna), v rokoch 1972-1974 ako minister vojnového námorníctva a v rokoch 1979-2009 v senáte USA. Spoločenskou perličkou bolo jeho 6-ročné manželstvo s filmovou herečkou Elizabeth Taylorovou. Náčelník námorných operácií admirál Jon Greenert označil v slávnostnej reči ponorku John Warner za „najsmrtonosnejšiu v našom inventári“. (Táto funkcia je najvyššia vojenská v U.S. Navy, jej držiteľ je poradcom a zástupcom ministra vojnového námorníctva a ako člen Spojeného výboru náčelníkov štábov poradcom ďalších vrcholových vládnych orgánov vrátane Národnej bezpečnostnej rady a samotného prezidenta USA.) Dlhá je takmer 103 metrov a má výtlak 7800 ton. Dosahuje rýchlosť vyše 25 uzlov (1 uzol = 1 morská míľa čiže 1852 metrov za hodinu), ponoriť sa môže do hĺbky vyše 240 metrov a zostať ponorená 3 mesiace. Jadrové palivo jej netreba dopĺňať 33 rokov. Môže vypustiť 12 križujúcich striel Tomahawk z vertikálnych šácht. V roku 2019 dostane ďalšie 4 šachty a 28 Tomahawkov. Zo 4 horizontálnych šácht môže vypúšťať supervýkonné torpéda Mark 48. Torpédomety sa dajú upraviť na vypúšťanie robotických podmorských plavidiel bez ľudskej posádky alebo výsadok tímu SEAL, čo sú špeciálne útočné a sabotážne jednotky námorníctva. Netreba sa pri tom vynárať na hladinu. Automatizácia riadenia výzbroje umožňuje nevídanú účinnosť paľby v pobrežných vodách. Dôležité je nahradenie tradičného periskopu fotosťažňom, na ktorom sú kamery s vysokým rozlíšením a infračervenými senzormi. Operátor môže pomocou joysticku robiť 360-stupňové detailné skeny zo vzdialenosti mnohých kilometrov. Obraz sa premieta na veľké obrazovky, pokrývajúce steny kapitánskeho môstika/veliaceho strediska. Pred príslušnými obrazovkami tam na ľavoboku a pravoboku sedí poltucet sonarových technikov, hlavný a pomocný kormidelník zostávajú vpredu. Ponorka John Warner je vybavená sonarovým systémom LAB (Large Aperture Bow), ktorý výrazne zlepšuje schopnosť pasívneho odhalenia cieľa. Posádka má 135 členov, plavidlu velí komandér (fregatný kapitán) Dan Caldwell. Uvedením ponorky John Warner do služby stúpol počet aktívnych útočných ponoriek U.S. Navy na 54.  John Warner v slávnostnej reči vzdal poctu Hymanovi Rickoverovi (1900-1986). Nazval ho vizionárom, ktorý pomohol odvrátiť 3. svetovú vojnu. „Nebyť Hymana Rickovera, studená vojna by bola úplne inou kapitolou svetovej histórie. Sovietsky zväz vedel, že naše ponorky boli lepšie ako ich, a že keby sa začali hocaké problémy, mali sme čas adekvátne zareagovať,“ povedal. Zdôraznil tiež, že bude najmä na ponorkách triedy Virginia, aby boli protiváhou vylepšených ruských ponoriek a oživenia ich prítomnosti v oceánoch. Hlavným cieľom je udržať otvorené morské cesty – a to nielen pre USA a spojencov, ale pre všetkých. Vojenské jadrové ponorky (nielen) U.S. Navy sa delia na dve hlavné skupiny, strategické a útočné. Strategické (v USA SSBN alebo SSGN pred menom a číslom) nesú strategické jadrové strely, hlavnou úlohou útočných (v USA SSN pred menom a číslom) je vyhľadanie a zničenie v prvom rade strategických a v druhom útočných ponoriek protivníka. "}
