{"url": "https://www.aktuality.sk/clanok/223492/na-scenu-naplno-vstupuje-trojrozmerna-mikrotlac/", "title": "Na scénu naplno vstupuje trojrozmerná mikrotlač", "body": "Oznámil to Peter Fritz z Karlsruhe Institute of Technology čiže KIT (Nemecko). Tlačiareň je produktom firmy Nanoscribe GmbH, ktorá vznikla v roku 2008 ako odnož KIT. Odvtedy sa stala svetovým trhovým i technologickým lídrom v 3D laserovej litografii. Fotonika sa ako nová technologická oblasť usiluje nahrádzať bežné elektronické obvody výkonnejšími optickými. Produkty Nanoscribe napríklad tlačia polymérové vlnovody, ktoré prenášajú údaje s kapacitou až 5 terabitov za sekundu (predpona tera- značí bilión). Základom novej tlačiarne je dokonalejšia metóda laserovej litografie, ktorá približne stonásobne zvýšila rýchlosť tlače. To prakticky pri väčšine úloh znamená skrátenie z hodín na minúty. Umožnili to galvanometrické zrkadlá, aké sa používajú aj v skeneroch CD a DVD jednotiek a v aparatúrach na laserové show. „Revolucionizujeme 3D tlač v mikrometrovom meradle. Presnosť a rýchlosť dosahujeme pomocou priemyselne zavedenej technológie galvanometrických zrkadiel. Náš výrobok čerpá z vyše desaťročia skúseností vo fotonike, kľúčovej technológii 21. storočia,“ povedal Martin Hermatschweiler, výkonný riaditeľ Nanoscribe GmbH. Tlačiareň využíva takzvanú dvojfotónovú polymerizáciu. Funguje to podobne, ako keď sa zapáli papier lúčom slnečného svetla sústredeným šošovkou lupy. Ibaže ultrakrátke laserové impulzy polymerizujú fotocitlivé materiály v ohnisku lasera. Podľa zvoleného fotocitlivého materiálu sa rozpustia buď impulzom vystavené, alebo naopak nevystavené časti. Po kúpeli vo vhodnej „vývojke“ sú na svete mikro- či nanoštruktúry. V princípe možno tlačiť takéto štruktúry aj veľkoplošne, no aktuálne používaný zaostrovací objektív obmedzuje veľkosť skenovacieho poľa pri najvyššom rozlíšení na niekoľko stoviek mikrometrov. Dá sa to však riešiť presným zlícovaním viacerých skenovacích polí. "}
