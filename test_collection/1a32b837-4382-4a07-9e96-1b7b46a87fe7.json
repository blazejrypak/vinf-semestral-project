{"url": "https://www.aktuality.sk/clanok/867324/ludovci-v-europarlamente-si-uctili-pamiatku-jana-kuciaka-a-martiny-kusnirovej/", "title": "Ľudovci v europarlamente si uctili pamiatku Jána Kuciaka a Martiny Kušnírovej", "body": "Skupina Európskej ľudovej strany (EPP Group), ktorá predstavuje najväčšie politické zoskupenie v rámci europarlamentu, si pri príležitosti tretieho výročia úkladnej vraždy investigatívneho novinára Jána Kuciaka a jeho snúbenice Martiny Kušnírovej uctila pamiatku a odkaz zavraždeného páru.  EPP Group o tom informuje   a zároveň upozorňuje, že sloboda tlače je naďalej v mnohých členských krajinách EÚ potláčaná. „Vražda Jána Kuciaka a Martiny Kušnírovej šokovala Európu a znovu raz potvrdila dôležitosť slobody médií na našom kontinente. Je neakceptovateľné, aby novinári prichádzali o život len preto, že si robia svoju prácu. So znepokojením sledujeme, že vo viacerých členských štátoch sú nezávislé médiá pod veľkým tlakom. Na počesť pamiatky Jána Kuciaka Európska komisia v prvom rade používa nástroje, ktoré má k dispozícii, aby zabezpečila slobodu médií v Európe,“ uviedol europoslanec Manfred Weber, predseda Skupiny Európskej ľudovej strany v europarlamente. „Verím, že súd vynesie spravodlivý rozsudok v prípade vraždy Jána Kuciaka a Martiny Kušnírovej. Obaja boli nepochybne obeťami nebojácneho postoja Jána Kuciaka pri písaní pravdy o ľuďoch, ktorí sa cítili ako nedotknuteľní. Nedávne odhalenia a zatýkanie, ku ktorým došlo na Slovensku iba potvrdzujú to, čo vedel. Je našou povinnosťou pripomínať si týchto dvoch mladých ľudí spolu s vytváraní prostredia, ktoré zabráni korupcii a zneužívaniu sily,“ uviedol europoslanec Ivan Štefanec, vedúci slovenskej delegácie v rámci EPP Group v europarlamente. Mladého investigatívneho novinára a archeologičku zavraždili 21. februára 2018 v ich vlastnom rodinnom dome vo Veľkej Mači. Vražda nevinných ľudí vyvolala v spoločnosti veľký odpor, následkom ktorého padla vtedajšia vláda. Objednávatelia vraždy neboli dosiaľ právoplatne odsúdení. "}
