{"url": "https://www.aktuality.sk/clanok/176439/komentar-cas-prestat-sa-vyhovarat/", "title": "Komentár: Čas prestať sa vyhovárať?", "body": " Samozrejme, že nás tie desaťročia komunistickej diktatúry poznamenali. Jasné, že pôsobili ako retardér a dnes musíme dobiehať Západ.   , že od roku 1989 stúpla výkonnosť našej ekonomiky o 60%. Zo stavu, kedy sme nedosahovali ani polovicu priemeru krajín EÚ, sme sa vyšvihli až na dnešných 72%. K dosiahnutiu priemeru budeme ešte potrebovať nejaké to desaťročie. Hoci nemožno vylúčiť, že niektoré západoeurópske krajiny nám začnú utekať naproti, veľká priepasť stále zíva v oblasti vzdelávania a vymožiteľnosti práva. Nato nadväzujú nedostatky v rovine politickej kultúry, neformálnych pravidiel i kultúry medziľudských vzťahov. Táto posledná reforma – reforma morálky - bude najťažšia. Politický systém sa dá vymeniť prakticky zo dňa na deň. Ekonomika sa dá zreformovať za pár rokov. U práva, poriadku a spravodlivosti to trvá desaťročia. No ohnutá morálka sa bude narovnávať ešte dlhšie. V tejto rovine nedošlo k vysporiadaniu sa s minulosťou, lebo väčšina komunistov nepovažovala za nutné za čokoľvek sa ospravedlňovať, ľutovať alebo kajať, preto ani druhá strana nepovažovala za nutné im odpustiť. Napriek tomu, že všetky tieto konštatovania sú pravdivé, pomaly je namieste nehádzať všetko len na zlý komunizmus. Za dvadsať rokov slobody sme mali dosť času ukázať, čo je v nás. Aby bolo jasné, keď sa Slovensko dnes porovná so Slovenskom po prevrate, je to úplne iná krajina. Urobili sme obrovský pokrok a v mnohom sme prekročili vlastný tieň. Lenže my sa neporovnávame len sami so sebou, ale aj s okolitými krajinami, západnou Európou a v ére globalizácie prakticky s celým svetom. Stále bude koho dobiehať a kam rásť. Ak v životnej úrovni predbehneme Českú republiku, bude to historický triumf žiačika, ktorý sa stal lepší ako jeho učiteľ. No naše ambície a usilovná snaha by mali smerovať ešte ďalej.   Komunizmus ako ideál i prax nebol ultimatívnym zlom. Bol iba výrazom hlbších, subtílnejších temnôt ľudskej duše. Tieto naše tmavé útroby sú nekonečne kreatívne vo vyplavovaní rôznych podôb zla. Preto zabudnime nato, že boj bol raz a navždy víťazne dobojovaný a už nás čaká len spokojné vylihovanie na vavrínoch. Že zápas medzi dobrom a zlom nikdy neskončí, by mal triezvo chápať každý, kto mal na strednej škole ako povinné čítanie Antigonu. Toto konštatovanie nie je prijímané ako samozrejmé. Uplynulých dvadsať rokov sme u nás mnohé nešváry analyzovali a interpretovali ako problémy, ktoré mali nejaký vzťah k totalitnej komunistickej minulosti. Dnes sa však ukazuje, že je treba ísť hlbšie. Či už individuálne, na úrovni ľudskej psychiky alebo kolektívne, na úrovni slovenského národa a jeho dejín. Niektoré vzorce myslenia a nazerania na veci verejné u časti slovenskej verejnosti sú možno ešte dôsledkom stáročí nevoľníctva a nielen desaťročí socializmu. A takto by mali byť analyzované.   V priebehu uplynulých dvoch desaťročí Slovensku nesmierne pomohlo, že najmä v biznise sme sem mohli transplantovať kapitál, know-how a manažérske prístupy z krajín, ktoré socializmom nemuseli prejsť. No v rovine neformálnych pravidiel vlastne nevieme, čo si máme zo Západu vziať. Je to kombinácia tradičnej duchovnej kultúry kresťanstva a kapitalistickej podnikavosti, ktorá robí zo Západu takú vyspelú civilizáciu? Alebo tkvie jeho tajomstvo v agresívnom popretí týchto tradičných hodnôt, ktoré sa v USA i západnej Európe naplno uskutočnilo počas kultúrnej revolúcie 60. rokov? Zaujímavé je, že pred podobnou dilemou stoja aj mnohí prisťahovalci z Afriky a Blízkeho východu, ktorí sa ocitli v Nemecku, Francúzsku alebo v Británii a radi by sa prispôsobili domácej kultúre. No vlastne ani nevedia, čo je tou domácou kultúrou, o ktorej im všetci hovoria, že sa do nej majú integrovať. Je ňou napr. staré Anglicko s jeho občianskym povedomím, zdvorilosťou a čajom o piatej, alebo populárne popretie všetkého tohto, ktoré sa deje posledných pár desaťročí? „Rule Britannia“ alebo „Cool Britannia“?   Ďalšia vec je posun medzi generáciami. Všimol si to jeden český učenec. Celá tá ospevovaná generácia politikov 1. ČSR bola vychovaná počas Rakúsko-Uhorska, teda režimu, ktorý prvej republike predchádzal. Aká generácia však vzišla z medzivojnového československého štátu? Ľudia ako Tiso alebo Gottwald. Dnes hádam netreba zdôrazňovať, že ľudí ako Mečiar alebo Fico (ale aj mnoho ich pendantov na pravici) vyformovala komunistická éra. Na druhej strane, čaká sa konečne na generáciu, ktorú splodila postkomunistická éra. Zatiaľ to vyzerá na generáciu, ktorá už vie podať náležitý výkon, vie čo chce, ale zatiaľ nepochopila, že vlastné presadenie sa nemôže diať za každú cenu. Jedna vec je však výhodou tejto epochy. Keby ste prišli s „akože“ úplne novou utopickou ideológiou, ktorá chce vybudovať raj na zemi prostredníctvom popretia súkromného vlastníctva, slobody zmluvných vzťahov, rodiny, či náboženstva, tak je tu stále dosť ľudí, ktorým v hlavách začnú blikať kontrolky: „Ale počkať, veď toto znie ako starý komunizmus. Toto si neprajeme prežívať znova!“ Pocit sklamania očakávaní, ktoré so sebou niesol socializmus, je ešte stále v pamäti. Dá sa však očakávať, že o pár desaťročí, keď pamätníci vymrú a spomienka na totalitu vybledne ktosi vezme vyššie vymenované princípy, intelektuálne ich recykluje a ponúkne ľudstvu ako úplne novú, revolučnú, zatiaľ „nevyskúšanú“ nádej do budúcnosti.  "}
