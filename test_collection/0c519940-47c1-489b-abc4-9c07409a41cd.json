{"url": "https://www.aktuality.sk/clanok/311545/komentar-lukasa-krivosika-vodikovy-kim/", "title": "Komentár Lukáša Krivošíka: Vodíkový Kim?", "body": "Disponuje Severná Kórea vodíkovou bombou? Experti o tom pochybujú. Skôr sa nazdávajú, že v KĽDR došlo predvčerom k testu bežnej atómovej bomby. Dokonca možno k neúspešnému testu. Vodíkové bomby sú pomerne komplexná technológia. Severná Kórea zrejme tak ďaleko nie je.  V takom prípade by nebol tento test prelomovou novinkou. Jadrovými zbraňami disponuje Severná Kórea zrejme už od roku 2006. No je pochopiteľné, že susedia komunistickej diktatúry sú nervózni. Už snaha nevyspytateľného režimu získať pre seba čo najničivejšie zbrane hromadného ničenia desí svet. A možno presne o to Kimovi ide. Svet už niekoľko mesiacov sleduje vyčíňanie Islamského štátu na Blízkom východe, či utečeneckú krízu v Európe. Severná Kórea proste potrebovala o sebe dať vedieť. Mladému diktátorovi ide o pozornosť. Nie sú vylúčené ani vnútropolitické motivácie testu, ktoré sú pod rozlišovaciu schopnosť vonkajších pozorovateľov. Severná Kórea je stále pomerne uzavretou spoločnosťou. No veci sa dostávajú do pohybu postupne aj tam. Mladý diktátor potrebuje ukazovať, že má opraty moci pevne v rukách. Riziko pre svet je skôr nepriame. Japonsko a Južná Kórea môžu zareagovať väčším zbrojením. Východná Ázia by sa tak stala ešte nebezpečnejšou časťou sveta. Ako keby nestačili spory Číny s jej susedmi v spoločných vodách. Mal by niečo robiť Západ? Americký prezidentský kandidát Donald Trump reagoval na provokačný severokórejský test vyhlásením, že KĽDR je problémom Číny. Je na Pekingu, aby svojho spojenca vykázal do patričných medzí. Číňania aj naozaj severokórejský test odsúdili. Keď sa pozriete na mapu, jedna vec udrie do očí: miesto testu sa nachádza blízko čínskych hraníc. Je len otázkou času, kým súdruhom v Pekingu dôjde trpezlivosť s buchotom u susedov. "}
