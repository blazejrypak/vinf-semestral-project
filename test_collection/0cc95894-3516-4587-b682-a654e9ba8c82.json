{"url": "https://www.aktuality.sk/clanok/860382/meteorologovia-upozornuju-na-poladovicu-platia-aj-vystrahy-pred-povodnami/", "title": "Meteorológovia upozorňujú na poľadovicu, platia aj výstrahy pred povodňami", "body": "Vo väčšine krajov Slovenska sa môže po zvyšok dňa tvoriť poľadovica. V tejto súvislosti vydali meteorológovia výstrahu prvého stupňa. Slovenský hydrometeorologický ústav (SHMÚ) o tom informuje na webe. Výstraha platí pre celý Banskobystrický, Trenčiansky a Žilinský kraj, tiež pre väčšinu okresov Nitrianskeho kraja. Ďalej pre okresy Michalovce, Sobrance, Trebišov, Hlohovec a Piešťany. V Nitrianskom a Trnavskom kraji platí výstraha predbežne do 18.00 h. V ostatných oblastiach pretrváva až do soboty (30. 1.) doobeda. Zároveň naďalej pretrváva hydrologická výstraha druhého stupňa pred povodňami na východnom Slovensku. Platí pre okresy Michalovce (rieka Bodrog) a Trebišov (rieka Latorica). "}
