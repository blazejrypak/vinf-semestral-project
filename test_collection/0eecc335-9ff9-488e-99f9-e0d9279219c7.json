{"url": "https://www.aktuality.sk/clanok/736901/na-vychode-obvinuju-cesku-ze-bila-muza-sklenenou-flasou/", "title": "Na východe obviňujú Češku, že bila muža sklenenou fľašou", "body": "Policajti v Hanušovciach nad Topľou začali trestné stíhanie vo veci prečinu výtržníctva po tom ako na chodbe jednej z hanušovských reštaurácií žena pred viacerými ľuďmi napadla 41-ročného muža z obce Vlača. Prípad sa stal ešte začiatkom septembra. Dnes o ňom informovala prešovská krajská policajná hovorkyňa Jana Ligdayová. Napadnutia sa podľa nej mala dopustiť 27-ročná žena z Česka. „Tá do muža najskôr sácala, potom ho opakovane udrela dnom sklenenej fľaše, ktorú držala v ruke, do tváre,“ opísala napadnutie Ligdayová. Útočníčke už vzniesli obvinenie zo spáchania prečinu výtržníctva, kde jej v prípade preukázania viny hrozí trest odňatia slobody na šesť mesiacov až na tri roky. Obvinená žena je stíhaná na slobode. "}
