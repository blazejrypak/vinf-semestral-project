{"url": "https://www.aktuality.sk/clanok/348660/komentar-martina-lindaka-ako-vyzera-cestna-cyklistika-na-slovensku/", "title": "Komentár Martina Lindáka: Ako vyzerá cestná cyklistika na Slovensku", "body": "Už nejaký ten rok trpím na cestnom bicykli pri tréningoch a pretekoch, ktorých sa vo voľnom čase zúčastňujem. Bolo ich už za tie roky niekoľko, pričom ich vždy organizoval niekto iný. Je pravdou, že väčšinou to boli preteky podnikateľov, čiže ľudí, ktorí sa rozhodli vo svojom regióne usporiadať preteky a spraviť z toho zážitok a možno aj tradíciu pre pretekajúcich. Na strane druhej to boli aj rôzne memoriály a preteky, ktoré organizovalo mesto alebo obec. Už pri nich bolo vidieť, že preteky od súkromníka sú lepšie organizované. Či už po stránke bezpečnosti alebo všetkých tých drobností okolo pretekov. Ale pekne po poriadku. Za každé preteky si zaplatíte nejaké to štartovné, ktoré má pokryť náklady. Samozrejme, náklady sú na každých pretekoch iné a platíte odlišné sumy. Najčastejšie dostanete nejaký štartovný balíček, ktorý obsahuje rôzne predmety od sponzorov, či už sú to gély, tričká, časopisy a podobne. Rovnako v ňom dostanete aj čip, aby sa jednoducho dal sledovať čas každého pretekára. V neposlednom rade je v tejto sume aj zabezpečenie (policajti, sanitka) a rovnako aj nejaký ten obed. Všeobecne možno povedať, že na pretekoch od súkromníka je úroveň, ale aj štartovné vyššie. Majú väčšinou veľa sponzorov, čo vám zabezpečí „ťažší“ štartovný balíček. Často predmety v rámci neho prevýšia sumu, ktorú ste za preteky zaplatili. V konečnom dôsledku ale ide o dojem a zážitky, tie sú často lepšie na pretekoch práve od súkromníka. Väčšinou všetko prebieha tak ako má, či už je to načasovanie, presnosť časomiery alebo aj jednoduché fotky, ktoré po pretekoch dostanete. Pri pretekoch, ktoré organizuje obec alebo mesto, je to často chudobnejšie. Mestá a obce často len organizujú už xy. ročník, pričom je to len kvôli tradícii. A tak to aj vyzerá. Organizácia doslova na kolene, bez čipov, bez nejakého štartovného balíčka. A s malým bezpečnostným zabezpečením. Štartovné je, samozrejme, nižšie, ale dostanete za neho tak akurát číslo a párky (v lepšom prípade guláš) v cieli. Čo je ale ešte viac zarážajúce, že veľmi podobný obraz majú aj preteky od Slovenského zväzu cyklistiky (SZC). Konkrétne Slovenského pohára (SP) alebo Merida road cupu (MRC). Obe série pretekov sú si veľmi podobné, avšak odlišujú sa v drobnostiach. No pri oboch musíte vlastniť licenciu. Na strane druhej treba zdôrazniť, že preteky organizujú kluby, ktoré sú pod dohľadom zväzu, čiže ich patrične regulujú v organizácii. Tento rok som sa rozhodol, že si vybavím licenciu a skúsim Slovenský pohár alebo Merida road cup, aspoň tie preteky, čo budú blízko. A tak som sa zúčastnil jedného kola pred pár týždňami. Stačilo mi toto jedno kolo, aby som už viackrát na tieto preteky nezavítal. Bola to časovka, malo sa štartovať o 11:00 s tým, že registrácia trvala hodinu predtým. Vyrazil som presne, aby som došiel na registráciu, registroval sa, trošku sa rozjazdil a potom odjazil svoje. Samozrejme, už registrácia sa natiahla, keďže nikto riadne nevedel, čo má robiť. A tak len jeden organizátor odkazoval na druhého. To by bolo ešte v poriadku, majú v tom trochu neporiadok, stane sa. Prežil som aj fakt, že mi napočítali všetko možné, 5eur za štartovné (čo je maximum určené zväzom, pričom im z toho vyšli len spišské párky v rámci obedu), 5 eur za jednodňové číslo a, samozrejme, 1,5 eura za čip. Avšak najhoršie bolo, že celý štart časovky sa nakoniec posunul z 11:00 na 13:30. Hlavným dôvodom boli pretekári, ktorí tam nemali čo robiť. Presnejšie pán, ktorý sa staral o čipy a musel zapisovať pretekárov, ktorých sa vopred neregistrovali, a tak nastavovať čipy. To sa neušlo bez vyhrážok, že nabudúce budú takýto jedinci pokutovaní. To už pre mňa znamenal úplný vrchol celej časovky, keďže inde na pretekoch je to bežné, že polovica pretekárov sa registruje až na mieste. A tak som čakal a čakal, každý bol už nervózny, keďže bolo aj celkom teplo. Keď bolo 12:30 a povedali, že minimálne ďalšiu hodinu si ešte počkám, tak som sa na to vykašlal. Odovzdal som čip, číslo a šiel si radšej sám zajazdiť. Na jednej strane vás to naštve, že za tieto preteky zodpovedá zväz, ktorý by mal mať organizáciu na najvyššej úrovni. Na strane druhej vás aj rozosmeje, najmä keď sa začne rozprávať o ďalších Saganoch v cyklistike. Čipy začali používať prvý rok, pričom inde sú už niekoľko rokov a niekedy aj s kamerou v cieli. O štartovnom balíčku a spišských párkoch v cieli ani nehovorím. Nakoniec som si povedal, že na sériu pretekov od zväzu už „nevbicyklujem“ a radšej si zaplatím za preteky od „súkromníka\", na ktoré budem mať oveľa lepšie spomienky. "}
