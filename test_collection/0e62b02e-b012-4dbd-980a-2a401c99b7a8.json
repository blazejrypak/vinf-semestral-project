{"url": "https://www.aktuality.sk/clanok/801130/shmu-vydal-vystrahy-pred-dazdom-a-vetrom/", "title": "SHMÚ vydal výstrahy pred dažďom a vetrom", "body": "Týka sa to okresov Liptovský Mikuláš, Poprad, Kežmarok, Stará Ľubovňa, Michalovce, Bardejov, Svidník, Stropkov, Medzilaborce, Snina, Humenné. Slovenský hydrometeorologický ústav (SHMÚ) o tom informuje na svojej webovej stránke. Výstrahy platia do 10.00 h. Výstraha pred povodňami z trvalého dažďa platí pre okresy Skalica, Sabinov a Michalovce. SHMÚ vydal výstrahu prvého stupňa. V utorok bude veterno najmä na východe krajiny. Výstraha prvého stupňa pred vetrom platí pre niektoré okresy Prešovského a Košického kraja od 7.00 h do 20.00 h. V týchto okresoch sa očakáva výskyt vetra, ktorý dosiahne ojedinele v nárazoch rýchlosť 65 až 70 kilometrov za hodinu. Podľa meteorológov by malo byť do 10.00 h veterno aj na horách. V tejto súvislosti vydali výstrahu prvého stupňa pred vetrom na horách, ktorá platí pre niektoré okresy v Banskobystrickom, Trenčianskom, Košickom, Prešovskom a Žilinskom kraji. V týchto lokalitách sa v polohách nad 1000 metrov ojedinele očakáva výskyt vetra, ktorý dosiahne krátkodobo v nárazoch 110 až 135 kilometrov za hodinu. "}
