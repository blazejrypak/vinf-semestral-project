{"url": "https://www.aktuality.sk/clanok/716166/komentar-lubomira-jaska-bugar-tridsat-rokov-ma-poznate-vsak-prave/", "title": "Komentár Ľubomíra Jaška: Bugár: „Tridsať rokov ma poznáte.“ Však práve", "body": "Vraj ho verejnosť tridsať rokov pozná, a preto mu musíme veriť. Tých tridsať rokov však Béla Bugár nepísal jeden príbeh rozvíjajúci sa vždy jediným pozitívnym smerom. Záverečné kapitoly sú škaredé a stihli už pokaziť aj to, čo bolo predtým. Takýto apel nemôže mať veľkú odozvu. Bugár Kočnera vyhlásil za zlo a tvrdí, že klame. Akurát nenápadne (a súčasne bez hanby) ignoruje priestor, v ktorom si Kočner vraj vymýšľa. Spomienky na randenie s Bugárom nezazneli v televíznej diskusii pred kamerami ani pri policajnom vypočúvaní. Jednoducho nešlo o jednu z bežných príležitostí, počas ktorých zvyknú politici, intrigáni, lobisti alebo kšeftári bez hanby klamať. Kočner si vypisoval so svojou najväčšou kamoškou v bláznivo rozbehnutom zločine. Neposielal PR správy do tlačovej agentúry ani reakcie na otravné novinárske otázky. Jediným možným vysvetlením je už len to, že Kočner uveril vlastným bludom a preháňal aj voči Zsuzsovej. Lebo chcel vyzerať ešte väčší a vplyvnejší. Také veci však ľudia spojení spoločnými záujmami nerobia. Vedia, že klamať môžu celému svetu, ale nie človeku, s ktorým ich spája sebazáchovný pud. Bugárove poukazy na opozičníkov, ktorí sedeli s Kočnerom, by mali svoju váhu v inej situácii. Len vtedy, ak by šlo o rovnaké nepríjemnosti. To by bola naozaj nepekná remíza. Súčasný hnus má ale iné parametre. Ide o zásadné prevalenie sa toho, že tí pri kormidle stratili všetky zábrany. Sulíkova ochota sedieť so slizkým lobistom je v každom prípade niečo iné ako neschopnosť v radikálnej situácii „zamknúť“ na sto zámkov mocenské inštitúcie pred mafiánom. A už tradičné reči o tom, že keby mal Kočner pravdu, dnes by predsa nesedel v base? Škoda reči. Občas sa veci vymknú spod kontroly. Chvalabohu. "}
