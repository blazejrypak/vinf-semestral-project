{"url": "https://www.aktuality.sk/clanok/mqvrl0g/unia-vyclenila-1195-miliona-eur-na-podporu-demokracie-v-116-statoch-sveta/", "title": "Únia vyčlenila 119,5 milióna eur na podporu demokracie v 116 štátoch sveta", "body": "V nadväznosti na prebiehajúci Medzinárodný týždeň demokracie 2021 Európska komisia (EK) v pondelok oznámila päť opatrení v hodnote 119,5 milióna eur, ktoré podľa nej v EÚ a v 116 krajinách sveta zabezpečia silnú podporu pre demokraciu a ľudské práva. Eurokomisárka pre medzinárodné partnerstvá Jutta Urpilainenová v tejto súvislosti uviedla, že udržateľný rozvoj a rovnaké príležitosti závisia od demokracie, čiže od silných demokratických inštitúcií, sociálneho začlenenia a participatívnych spoločností. „EÚ bude aj naďalej podporovať Úrad vysokého komisára OSN pre ľudské práva a posilňovať postavenie miestnych organizácií občianskej spoločnosti, aktivistov za demokraciu a obhajcov ľudských práv, mladých ľudí a žien na celom svete,“ vysvetlila v správe pre médiá. Komisia spresnila, že EÚ je odhodlaná chrániť a posilňovať postavenie jednotlivcov, budovať odolné, inkluzívne a demokratické spoločnosti a podporovať globálny systém pre ľudské práva a demokraciu a nebude sa nečinne pozerať na úpadok demokracie a rastúcu mieru porušovania ľudských práv, nerovnosti, neznášanlivosti, predsudkov a diskriminácie. Nové opatrenia zabezpečia podporu EÚ pre organizácie občianskej spoločnosti, aktivistov za demokraciu a obhajcov ľudských práv v 116 krajinách, pričom osobitná pozornosť sa bude venovať ženám a mládeži. Vyčlenené zdroje prispejú k plneniu akčného plánu EÚ pre ľudské práva a demokraciu na roky 2020 – 2024, ako aj plánov jednotlivých krajín v rámci akčného plánu EÚ pre rodovú rovnosť III. EK pripomenula, že piatimi miliónmi eur pre Alianciu na podporu demokracie podporí zber a analýzu údajov a posilní spoluprácu medzi EÚ a jej členskými štátmi v oblasti demokracie a ľudských práv. Suma 4,8 milióna eur je určená pre Úrad vysokého komisára OSN pre ľudské práva na rok 2021. Približne 100,8 milióna eur sa použije na podporu miestnych organizácií občianskej spoločnosti, aktivistov za demokraciu a obhajcov ľudských práv v 116 partnerských krajinách. Peniaze budú pochádzať z prostriedkov pridelených jednotlivým krajinám v rámci nového Nástroja susedstva a rozvojovej a medzinárodnej spolupráce – Globálna Európa (NDICI) a budú ich spravovať stále delegácie EÚ. Zo sumy štyri milióny eur z krízového nástroja EÚ pre ľudské práva sa bude poskytovať rýchla podpora pre organizácie občianskej spoločnosti pôsobiace v prostredí, v ktorom panujú najnáročnejšie, najnebezpečnejšie a najmenej predvídateľné politické podmienky na svete, kde sú ľudské práva a základné slobody najzraniteľnejšie a najohrozenejšie. EÚ nezabudla ani na Globálny kampus pre ľudské práva, čo je jedinečná sieť stovky univerzít. Na školský rok 2021/2022 dostane 4,9 milióna eur. Únia založila globálny kampus s cieľom podporovať regionálnu a globálnu spoluprácu vo vzdelávaní v oblasti ľudských práv formou siedmich regionálnych magisterských programov. "}
