{"url": "https://www.aktuality.sk/clanok/605488/komentar-lubomira-jaska-hrnko-chysta-teren-pre-dvojmiliardovy-obchod/", "title": "Komentár Ľubomíra Jaška: Hrnko chystá terén pre dvojmiliardový obchod", "body": "Gripeny vraj nie sú až také dobré. V téme nákupu stíhačiek sa môže obhajovať postom šéfa parlamentného výboru pre obranu a svojou minulosťou na Ministerstve obrany. Z rozhodnutia o nákupe nových lietadiel sa stáva poriadna detektívka. Ide o veľké peniaze, nervozita je pochopiteľná. Súčasne práve počet núl pri tomto obchode je dostatočne pádny argument na transparentnosť a „vyložené karty“. Nech štát utajuje výzbroj stíhačiek a ich softvérové kódy. Samotné rozhodnutie, čo bude strážiť naše nebo, je však v prvom rade superdrahým nákupom za spoločné peniaze. Na vojenské tajomstvá sa môžeme hrať inokedy. Porovnávanie ruských migov a švédskych gripenov, s ktorým vyšiel Anton Hrnko, vyzerá byť straníckou úlohou. Pred rozhodnutím je dobre vypustiť takéto balóniky, jemne premasírovať verejnosť a črviačikom pochybností podporiť nákup strojov F-16. Nákup stíhačiek ukazuje obrátenú logiku. Akoby najprv existovalo rozhodnutie, až potom sa hľadajú argumenty na jeho zdôvodňovanie. Stačí sa na chvíľu zatváriť odborne, ono sa to už nejako ukecá... Do technických rozdielov medzi americkými a švédskymi lietadlami vidí málokto. Je zrejmé, že jedny aj druhé stíhačky nie sú žiadne okrídlené haraburdy. Debata by sa mala uberať jediným užitočným smerom. Netreba zhadzovať kvalitu švédskych strojov. Najdôležitejšie je vypočítať užitočnosť pre štát a jeho obranu. Stačí to, čo robí každú chvíľu bežný človek pri nákupe mixéra alebo auta: vyhodnotiť pomer kvality a ceny. A na chvíľu vyberať pragmaticky bez opantania značkami. Pri gripenoch je vždy dobré pozrieť sa na českú cestu. Česko má najväčšie vyzbrojovacie trápenie dávno za sebou. Prenajíma si švédske lietadlá už štrnásť rokov. Ani náhodou to nebol ľahký pôrod. Podozrení na korupciu bolo kopec, nepreukázalo sa žiadne. Teraz už beží predĺženie nájmu a švédsky dodávateľ chystá softvérové vynovenie stíhačiek. Objavili aj hádky o kvalite. Najdôležitejšie však bolo presne to, o čo ide teraz na Slovensku – aby šlo o čistý obchod, a nie o gigantický podvod. "}
