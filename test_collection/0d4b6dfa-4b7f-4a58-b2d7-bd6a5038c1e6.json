{"url": "https://www.aktuality.sk/clanok/690831/v-michalovskom-okrese-zaistila-policia-550-kartonov-cigariet-i-troch-slovakov/", "title": "V Michalovskom okrese zaistila polícia 550 kartónov cigariet i troch Slovákov", "body": "Polícia zaistila v obci Veľké Slemence v Michalovskom okrese cigarety i troch Slovákov. V piatok o tom informovala hovorkyňa Riaditeľstva hraničnej a cudzineckej polície Sobrance Agnesa Kopernická. Stalo sa tak v stredu (8. 5.) v ranných hodinách. „Policajti zadržali troch občanov SR podozrivých z páchania cezhraničnej trestnej činnosti a zaistili 550 kartónov cigariet, ktoré boli uložené v drevenej kôlni jedného z rodinných domov v obci,\" priblížila. Finančný únik na spotrebnej dani z tabakových výrobkov bol podľa jej ďalších slov vyčíslený na viac ako 16.000 eur. \"Prípad aj osoby v zmysle vecnej a miestnej príslušnosti na mieste prevzal vyšetrovateľ Kriminálneho úradu Finančnej správy pre podozrenie zo spáchania trestného činu porušenia predpisov o štátnych technických opatreniach na označovanie tovaru,\" uzavrela. "}
