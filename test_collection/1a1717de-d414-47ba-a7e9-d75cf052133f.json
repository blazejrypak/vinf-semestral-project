{"url": "https://www.aktuality.sk/clanok/hz0l67v/koronavirus-cipova-kriza-sa-natiahne-do-buduceho-roka-predpoklada-sef-skody-auto/", "title": "Koronavírus: Čipová kríza sa natiahne do budúceho roka, predpokladá šéf Škody Auto", "body": "„Nedostatok čipov nám spôsobuje enormné bolesti aj preto, lebo dopyt po našich autách je naďalej veľmi vysoký,\" uviedol Schäfer v rozhovore pre denník Augsburger Allgemeine.  Schäfer dúfa, že situácia sa v ďalších týždňoch trochu uvoľní, keďže v Malajzii sa môže opäť produkovať viac čipov. Dodal, že „čipová kríza sa natiahne až do budúceho roka, ale hádam nie v takej sile ako v tomto roku\". Škoda, ktorá je dcérou koncernu Volkswagen, v minulom roku vyrobila 940.000 vozidiel. S nedostatkom elektronických súčiastok zápasí aj celý koncern rovnako ako ďalší výrobcovia áut po celom svete.  Dôvodom je aktuálne zhoršenie pandemickej situácie v krajinách, kde sa vyrábajú čipy, ako je Malajzia. Navyše výrobcovia pre koronakrízu počas minulého roka prešli na produkciu čipov pre spotrebnú elektroniku a IT odvetvie. "}
