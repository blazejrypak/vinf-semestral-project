{"url": "https://www.aktuality.sk/clanok/587594/den-kedy-si-europa-prestala-byt-nepriatelom/", "title": "Deň, kedy si Európa prestala byť nepriateľom", "body": "„Európa sa nestvorí naraz, alebo podľa jediného plánu. Bude postavená prostredníctvom konkrétnych úspechov, ktoré najprv vytvoria skutočnú solidaritu.“ Hoci táto myšlienka dnes neznie nijako revolučne ani vizionársky, pred 68 rokmi to bolo celkom inak. Jej autorom bol francúzsky minister zahraničných vecí Robert Schuman, ktorý ju vyslovil v slávnom prejave o novej forme spolupráce medzi európskymi národmi, a to len päť rokov a jeden deň po skončení najkrvavejšej vojny v histórii.  V deklarácii navrhoval vytvoriť Európske spoločenstvo uhlia a ocele, v ktorom by odvekí rivali spoločne riadili produkciu komodít nevyhnutných pre výrobu zbraní. „Takto nastolená solidarita vo výrobe učiní úplne očividným, že akákoľvek vojna medzi Francúzskom a Nemeckom sa stane nielen čisto nemysliteľnou, ale aj hmotne nemožnou,“ rozvádzal Schuman svoju víziu. Vo vojnou spustošenej Európe pôsobili jeho myšlienky na mnohých iste len ako romantické rojčenie. Dnes ale vieme, že spoločenstvo uhlia a ocele o rok neskôr skutočne vzniklo a už v roku 1957 na jeho základoch vyrástlo aj Európske hospodárske spoločenstvo- predchodca dnešnej Európskej únie. Európania, ktorí si tieto udalosti pamätajú ešte ako malé deti, sú už dnes v pokročilom dôchodkovom veku. Ak by sa ale pozreli na obraz nášho kontinentu vtedy a dnes, videli by dva celkom odlišné svety. Najlepšie by o tom vedeli rozprávať obyvatelia Berlína či Varšavy, ktoré povstali z trosiek druhej svetovej vojny a prežili aj následky tej studenej. Dnes obe mestá patria medzi hrdé metropoly suverénnych štátov v polmiliardovej Európskej únii. Napĺňanie Schumanovej vízie, samozrejme, nie je iba o mieri, ktorý v krajinách EÚ nikdy netrval dlhšie. Stačí sa pozrieť na obraz Slovenska, ktoré do exkluzívneho klubu pristúpilo pred štrnástimi rokmi. Za toto krátke obdobie sa však naša krajina posunula od „čiernej diery v Európe“, ako nás za éry Vladimíra Mečiara nazvali, až po krajinu s jedným z najrýchlejších hospodárskych rastov v Európe. Sme aj členom Schengenu a eurozóny. Nehovoriac o veľkých investíciách z eurofondov, otvorenému trhu pre našich pracovníkov i študentov v celej EÚ či posilňovaní európskych hodnôt garantujúcich ochranu ľudských práv, životného prostredia alebo práv spotrebiteľov.  Samozrejme, ani toto obdobie prosperity nebolo vždy jednoduché a najmä v posledných rokoch ho v celej Únii poznačili viaceré krízy. Počínajúc tou hospodárskou, cez zachraňovanie zadlženého Grécka, konflikty za našimi hranicami a prílev utečencov, teroristické útoky v európskych metropolách až po pochybnosti o budúcnosti spoločného európskeho projektu vyvolané Brexitom. Bolo by ale veľmi naivné si myslieť, že keby nebolo Únie, tak by takéto krízy neboli. Naopak, a navyše ich riešenie by bolo oveľa zložitejšie a dopady oveľa horšie. Posudzujúc už takmer sedemdesiat rokov existujúci európsky projekt iba cez aktuálne problémy, by však bolo veľmi príkre. Nehovoriac o tom, že mnohé z nich sa nám darí spoločnými silami zvládať omnoho efektívnejšie, ako by to dokázali jednotlivé krajiny samy. Nezamestnanosť v EÚ klesá na dlhodobé minimá, ekonomike sa darí a výsledky už prináša aj euroval. Vďaka európskej rozvojovej pomoci, dohode s Tureckom či posilneniu Európskej pohraničnej a pobrežnej stráži klesol mnohonásobne aj podiel nelegálnych prekročení spoločných hraníc. EÚ zareagovala aj na nové hrozby medzinárodného terorizmu a vytvorila nástroje pre lepšiu spoluprácu tajných služieb, polície i súdov. V ochrane pred hackermi by zas mala pomôcť Európska agentúra pre kybernetickú bezpečnosť. Iste, zažehnať všetky problémy sa nám ešte nepodarilo a Európa stále stojí pred veľkými výzvami. Tou najväčšou bez pochyby zostáva ujasniť si, akú Úniu si ako jej obyvatelia v ďalších rokoch vlastne želáme. Chceme iba návrat k jednotnému trhu, uprednostníme viacrýchlostnú Európu alebo sa spolu pokúsime o ešte intenzívnejšiu súčinnosť ako dnes? Vyhovieť všetkým názorom sa, žiaľ, nedá. Ale aj o tom je EÚ: O kompromisoch, ktoré sa síce niekedy rodia ťažko, ale na konci dňa by sme z nich mali profitovať všetci - od Helsínk až po Lisabon. O solidarite, kde sa na slabších nepozeráme s opovrhnutím, ale so snahou im čo najväčšmi pomôcť. Či už ide o chudobnejšie regióny, alebo o znevýhodnené komunity. Keby francúzsky politik Robert Schuman ešte žil a prednášal by svoju slávnu víziu Európy dnes, slová uhlie a oceľ by sa do nej už s najväčšou pravdepodobnosťou nedostali. Pojmy ako spoločná dohoda a solidarita by však takmer určite zostávali v jeho prejave kľúčové.  Ladislav Miko, Vedúci Zastúpenia Európskej komisie na Slovensku "}
