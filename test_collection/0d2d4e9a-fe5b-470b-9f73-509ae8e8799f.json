{"url": "https://www.aktuality.sk/clanok/244611/antikoncepcia-aj-pre-bizony/", "title": "Antikoncepcia aj pre bizóny!", "body": "Oznámila to Ann Muscatová z Catalina Island Conservancy, správkyňa prírodnej rezervácie na tomto ostrove vzdialenom čosi vyše 30 kilometrov od juhokalifornského pobrežia. Tamojšie voľne žijúce introdukované bizóny sú veľkou atrakciou pre turistov, ktorých každoročne navštívi ostrov asi 1 milión. Črieda sa však vzhľadom na obmedzené možnosti Cataliny respektíve Santa Cataliny opakovane premnožovala. To znamenalo pravidelné odchytávanie zvierat a ich odvoz na pevninu. Priveľa bizónov ohrozovalo iné ostrovné organizmy. (Na Cataline je známych vyše 60 rastlinných a živočíšnych endemitov, teda druhov, ktoré sa nevyskytujú nikde inde na svete.) Ochranári napokon zvolili podávanie antikoncepčných prípravkov samiciam. A dosiahli úspech. Kým predtým každoročne vrhli teliatka vyše dve tretiny kráv, po zavedení programu to prudko kleslo. Na 10,4 percenta prvý rok a na 3,3 percenta druhý rok. Je to prvý dôkaz, že taká metóda funguje aj pri voľne žijúcej čriede. Získané skúsenosti chcú ochranári uplatniť jednak pri čriedach bizónov inde v USA, jednak pri niektorých iných voľne žijúcich druhoch zvierat. Ľudia prvý raz doviezli bizóny na Catalinu v roku 1924 kvôli nakrúcaniu filmu. Bolo to 14 zvierat. Postupne sa stali akousi ikonou ostrova. Keďže na ňom nemajú prirodzených nepriateľov, črieda sa rozrástla až na približne 600 kusov. To bolo neúsnosné, lebo ekosystémové analýzy ukázali, že na ostrove sa bezproblémovo uživí iba 150 až 200 bizónov. Aj keď rezervácia tvorí 88 percent jeho rozlohy. „Prevoz bizónov na pevninu bol nákladný. Vyvolával tiež obavy, týkajúce sa nadmerného stresovania zvierat v jeho priebehu a opakovanej expanzie čriedy, prekračujúcej medzi prevozmi možnosti ekosystémov. Spustili sme preto antikoncepčný program, ako humánne a nákladovo efektívne riešenie správy čriedy a ochrany prírodných zdrojov ostrova,“ povedala členka tímu Julie Kingová, vedúca ochranárskych aktivít Catalina Island Conservancy. Program sa rozbehol v roku 2009. Vedci použili prostriedok PZP (porcine zona pellucida), ktorý sa osvedčil v zoo a tiež pri regulácii počtov divo žijúcich koní a jeleňov. Nezaznamenali nijaké nepriaznivé dôsledky pre samice a potomstvo. Výskum pokračuje, aby sa určilo, či samice po vysadení PZP znovu dosiahnu prirodzenú mieru plodnosti. Štát Kalifornia zriadil rezerváciu na ostrove Catalina v roku 1972. Spravuje územie o rozlohe približne 16.800 hektárov a takmer 100 kilometrov morského pobrežia. Návštevníci môžu využiť vyše 128 kilometrov chodníkov. Členovia tímu uverejnili tieto poznatky v časopise Journal of Zoo and Wildlife Medicine. "}
