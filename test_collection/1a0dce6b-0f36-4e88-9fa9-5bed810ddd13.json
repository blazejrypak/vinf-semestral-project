{"url": "https://www.aktuality.sk/clanok/788000/komentar-petra-bardyho-koronavirus-berie-chudobnym-detom-nadej/", "title": "Komentár Petra Bárdyho: Koronavírus berie chudobným deťom nádej", "body": "Kým v rôznych častiach Bratislavy, zväčša pri krčmách, už vidieť prvé hlúčiky ľudí s pivom v ruke, ako sa často bez rúšok rozprávajú o bežných témach alebo spomínajú na týždne, čo boli zavretí doma, v jednej osade ešte stále kontroluje situáciu polícia. Hliadky miestnej samosprávy majú čo robiť, aby udržali poriadok.  Pendleri denne s napätím sledujú aktualizácie nariadení ministerstva vnútra a krízového štábu, aby vedeli, či môžu chodiť do práce a vrátiť sa domov.  Podnikatelia, čakajúc na štátnu pomoc, počítajú straty a kalkulujú, koľko zo zamestnancov sa z home office už nevráti do práce a či vôbec obnovia prevádzku.  Rodičia už nervózne čakajú, kedy krízový štáb a vláda otvoria školy a škôlky, kam sa tentoraz tešia už aj tí žiaci, ktorí by do školy najradšej vôbec nechodili.  Predseda Smeru Robert Fico vykrikuje na Igora Matoviča rasistické heslá, že je premiérom Rómov, hoci on bol premiérom „našich ľudí“, gaunerov a mafiánov, na čo už zase zabudol.  Igor Matovič reportuje úspechy v kynožení hnusoby a pritom varuje, že ešte nič nie je vyhraté. Potvrdzuje to aj profesor Krčméry s tým, že ak udrie druhá vlna, bude to čoskoro, ale   . Čo je však ten „normál“, to dnes nevie nikto. Ale bude to normál iný... Svet sa pripravuje na roky ekonomickej krízy, na rast nezamestnanosti.  A pri tom všetkom akosi zabúdame na chudobné rodiny.  Kým deti z ekonomicky silnejších rodín mali možnosť učiť sa z domu prostredníctvom internetu, deti z chudobných rodín ostali opäť znevýhodnené. Nie že by sa učiť nechceli. Nemohli sa. A kým doposiaľ sme sa viac či menej úspešne snažili nájsť spôsob, ako uľahčiť cestu detí z chudobných rodín za vzdelaním, a teda za šancou dostať sa z chudoby, pandémia koronavírusu to celkom zabrzdila a možno sa vrátila o niekoľko rokov naspäť. Kde sú dnes diskusie o tom, že pokiaľ rodičia nezabezpečia, aby deti chodili do školy, nedostanú detské prídavky?  Chudoba nie sú len sociálne vylúčené skupiny. Ešte v januári tohto roku bol podľa štatistického úradu   . Dnes je to číslo s najväčšou pravdepodobnosťou vyššie a bude rásť. Bolo by totiž naivné očakávať, že sa teraz otrasieme a bez vážnejších problémov rozbehneme ekonomiku.  Podľa jednej z   má dostatočnú rezervu len 20 percent domácností a zhruba rovnaké percento nemá vôbec žiadnu finančnú rezervu. Dostatočná rezerva znamená, že dokážete prežiť niekoľko mesiacov (3 – 6) bez príjmu. Len z úspor. Čiže zhruba každý piaty občan je vystavený riziku, že keď príde o príjem, nebude mať z čoho žiť. Máme tu spomínaných podnikateľov a živnostníkov. Desaťtisíce z nich sa bez finančnej pomoci nezachránia. Treba konať, nie diskutovať, ako to urobiť.  Pandémia koronavírusu nás nezasiahla rovnomerne. A každý z nás sa s ňou bude musieť vysporiadať iným spôsobom. Ale aj v ťažkých časoch by sme nemali zabúdať na sociálne vylúčené skupiny. Na tých, ktorí sa bez pomoci ocitnú na hranici prežitia.  Popri tom, ako kynožíme hnusobu a bojujeme s pandémiou nebezpečného vírusu, by sme nemali zabúdať na pandémiu chudoby, ktorá môže mať fatálnejšie následky ako koronavírus.  V týchto ťažkých časoch potrebujeme vašu podporu citeľnejšie ako kedykoľvek predtým. Máte v rukách poslednú možnosť, ako finančnou podporou portálu Aktuality.sk umožniť, aby náš obsah zostal otvorený pre tých, ktorí si nemôžu dovoliť platiť za spravodajstvo na internete. Kliknutím na logo   alebo na túto adresu:   si môžete vybrať výšku finančnej podpory, ktorá pôjde výlučne na novinársku prácu. Okrem pevnej čiastky môžete pridať aj ľubovoľnú. Každý mesiac tak umožníte, aby sme boli aj v týchto mimoriadne ťažkých časoch užitočnými pre celú spoločnosť. Jednou vecou sme si totiž istí. Spája nás zodpovednosť. Ďakujeme! "}
