{"url": "https://www.aktuality.sk/clanok/428258/nehoda-aut-v-bratislave-vyustila-do-pastneho-utoku/", "title": "Nehoda áut v Bratislave vyústila do pästného útoku", "body": "Krátko po deviatej večer si policajná hliadka v Bratislave všimla zrážku dvoch áut na križovatke ulíc Kukučínova a Hálkova. Z doposiaľ nezistených príčin sa tam zrazili Toyota Corolla s Daciou. Aktuality.sk o tom informoval bratislavský policajný hovorca Michal Szeiff. „Na mieste 41-ročný muž najprv slovne a následne fyzicky napadol 61-ročného muža, účastníka dopravnej nehody. Údermi najprv dlaňou a následne päsťami do oblasti tváre utrpel 61-ročný muž zranenia, vyžadujúce si lekárskej ošetrenie,“ uviedol. Doplnil, že keďže sa 41-ročný muž dopustil napadnutím druhého muža na mieste verejne prístupnom spáchania hrubej neslušnosti a zároveň výtržnosti, policajnou hliadkou bol v súlade so zákonom obmedzený na osobnej slobode. „Za účelom vykonania ďalších úkonov bol eskortovaný na príslušný útvar Okresného riaditeľstva PZ v Bratislave III. V súčasnej dobe z prečinu výtržnosti už obvinený 41-ročný Róbert K. z okresu Senec bol následne umiestnený v cele policajného zaistenia.“ Szeiff dodal, že celú vec riešia v tzv. „superrýchlom“ konaní. Mužovi zo Senca v prípade preukázania viny hrozí trest odňatia slobody až na tri roky.  zo slovenských ciest nájdete v  "}
