{"url": "https://www.aktuality.sk/clanok/146902/indonezia-48-hodin-po-zemetraseni-vytiahli-z-trosiek-dve-zive-mlade-zeny/", "title": "Indonézia: 48 hodín po zemetrasení vytiahli z trosiek dve živé mladé ženy", "body": "Najskôr dnes o 17.20 h miestneho času našli pod troskami živú a pri vedomí 20-ročnú žiačku jazykovej školy Ratnu Kurin Sari. A o dve hodiny neskôr vytiahli záchranári, povzbudzovaní prizerajúcimi sa, spod trosiek jej rovnako starú spolužiačku Nopu Labianawho. Celé dva dni ležala doslova natlačená na telá svojich mŕtvych spolužiakov. Keď ju vyslobodili a odnášali ju, žiarila radosťou. \"Má zlomenú nohu, napuchnuté nohy a prsty, pretože bola stlačená. Ale vďakabohu. Je to zázrak,\" reagoval na jej nájdenie riaditeľ školy. Nemocnica sa vyjadrila, že ani jedna z dievčat nemá život ohrozujúce zranenia.Indonézski predstavitelia uviedli, že majú zatiaľ potvrdených najmenej 715 obetí zemetrasenia, ktoré malo silu 7,6 stupňa. OSN oficiálne uvádza vyše 1100 mŕtvych. Asi 2400 zranených ľudí bolo hospitalizovaných.Záchranári hovorili, že počuli spod trosiek hlasy ďalších ľudí, ale je veľmi zložité dostať sa k nim, pretože by sa mohli na nich zrútiť zvyšky zničených budov. Ich snahy maria aj výpadky elektrickej energie a nedostatok ťažkých strojov. Hlasy im však dávajú nádej, že môžu zachrániť ešte veľa ľudí. Inak by konečná bilancia zemetrasenia mohla vzrásť na tisíce obetí. Ministerstvo zdravotníctva dnes informovalo, že pod troskami budov by mohlo byť uväznených ešte takmer 3000 ľudí. "}
