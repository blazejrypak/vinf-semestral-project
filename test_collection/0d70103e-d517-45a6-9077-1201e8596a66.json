{"url": "https://www.aktuality.sk/clanok/865607/koronavirus-pellegrini-by-uvolnoval-podobne-ako-fico-podpredseda-hlasu-presadzuje-opak/", "title": "Pellegrini by uvoľňoval podobne ako Fico. Podpredseda Hlasu presadzuje opak", "body": "Predseda mimoparlamentného Hlasu-SD Peter Pellegrini v relácii V politike tvrdil, že v mestskej hromadnej doprave skôr chytí nejakú pliagu, ako ju dostane v obchode. „Ak by platilo, že v tom obchode jednom, v elektro, alebo neviem kde, v kníhkupectve, môže byť päť naraz ľudí, tak si myslím, že riziko nákazy je menšie ako v MHD,” vyhlásil opozičný šéf v TA3. To je pritom v úplnom rozpore so slovami, ktorými na možné otváranie obchodných prevádzok, reagoval podpredseda Hlasu-SD Erik Tomáš v relácii Na telo. „V tejto situácii ísť do otvárania obchodov a reštaurácií, je určite nenáležité. Musíme počkať na zlepšenie čísel,” skonštatoval v diskusnej relácii TV Markíza. Podľa predsedu poslaneckého klubu Sme rodina Petra Pčolinského sú takéto diametrálne odlišné vyjadrenia politikov Hlasu-SD dôkazom, že nedokážu reálne ponúknuť žiadne riešenia. „Uchyľujú sa len k populistickým vyhláseniam, podľa toho, ako sa im to hodí a aké je nálada v spoločnosti,” povedal Pčolinský pre Aktuality.sk. Pellegrini sa tak v tomto prípade skôr než vlastnému podpredsedovi názorovo blízi svojmu niekdajšiemu straníckemu lídrovi - predsedovi Smeru-SD Robertovi Ficovi. „Pri rešpektovaní základných pravidiel áno, pretože celý svet sa postupne otvára. Celý svet sa postupne otvára. My sa úplne zatvárame,” skonštatoval Fico na otázku moderátora relácie O 5 minút 12, či si môžeme takéto uvoľňovanie opatrení dovoliť. Takéto reči opozičných politikov pritom rezolútne odmieta podpredsedníčka vlády Veronika Remišová (Za ľudi). Pripomína, že Pellegrini zavrel všetko v čase, keď sme mali nula mŕtvych a teraz, v čase najhoršej krízy chce všetko otvárať. „To je ten rozdiel medzi zodpovednou opozíciou a karikatúrou opozície, ktorú predvádza Robert Fico s pánom Pellegrinim,” vyhlásila šéfka Za ľudí pre Aktuality.sk. Zároveň Smeru-SD aj Hlasu-SD dáva za príklad opozíciu v susednom Česku. Tá podľa Remišovej prichádza miesto prádzných reči s konkrétnymi návrhmi pri boji s pandémiou, ako napríklad prednostné očkovanie učiteľov. „V Česku tiež opozícia vytvorila pre riešenie koronakrízy špeciálny tím, za jedno z najdôležitejších opatrení považujú očkovanie a väčšiu kapacitu testovania, teda dve opatrenia, ktoré sa u nás opozícia snaží potopiť,” dodala Remišová pre Aktuality.sk. "}
