{"url": "https://www.aktuality.sk/clanok/733812/umlcani-co-maju-spolocne-jan-kuciak-a-jan-palach/", "title": "Umlčaní: Čo majú spoločné Ján Kuciak a Jan Palach", "body": "Pred takmer 50 rokmi, 16. februára 1969, sa v Prahe upálil študent Jan Palach. Hoci jeho spôsob protestu vyvolal rozporuplné reakcie, stal sa symbolom odporu voči komunistickému režimu. Palach nechcel žiť v neslobodnej krajine, ktorú okupujú ruské tanky. Po jeho smrti prišla normalizácia, ktorá zlomila aj silné charaktery. Proti zlu bojovala len hŕstka odvážlivcov. Mala proti sebe celý štátny aparát aj bezpečnostné zložky. Nerovný zápas trval dvadsať rokov, potom sa to zlomilo. V januári 1989 vyšli do ulíc tisícky ľudí, aby si pripomenuli pamiatku študenta Jana Palacha. Polícia ich síce rozohnala, ale túžbu po slobode už nedokázala zastaviť. O niekoľko mesiacov sa komunistický režim zrútil ako domček z karát. Vo februári 2018 bol chladnokrvne popravený investigatívny novinár Ján Kuciak a jeho snúbenica Martina Kušnírová. Svoj osud si, na rozdiel od Palacha, nevybrali sami. Napriek tomu majú tieto príbehy niečo spoločné. Všetci chceli žiť v lepšej, slušnejšej a spravodlivejšej krajine. Ján Kuciak patril k hŕstke odvážlivcov, ktorá sa postavila skorumpovaným politikom a ich sponzorom. Aj on mal proti sebe štátny aparát a bezpečnostné zložky. Nečestných policajtov, prokurátorov, sudcov. Nerovný zápas trval desať rokov, no potom sa to zlomilo. V marci 2018 vyšli do ulíc desaťtisíce ľudí, aby si pripomenuli pamiatku Jána a Martiny. A hoci koalícia špinavých kšeftov pokračuje po kozmetických úpravách ďalej, túžbu po lepšej, slušnejšej a spravodlivejšej krajine už nedokáže zastaviť. Slovensko sa ocitlo na podobnej historickej križovatke ako v roku 1989, keď padol komunizmus. Alebo v roku 1998, keď sa skončila éra mečiarizmu. Znovu ide o základné hodnoty a charakter štátu. Mnohí mladí ľudia uvažujú, že po skončení štúdia pôjdu hľadať svoje šťastie do zahraničia. A veľa z nich to urobí, lebo nikto schopný nechce žiť v krajine, kde o všetkom rozhodujú peniaze a známosti. Ján a Martina zostali doma. Na Slovensku, ktoré mali tak radi. A stali sa symbolom odporu proti oligarchickému systému. Nechceli žiť v krajine, ktorú okupuje mafia a jej prisluhovači v štátnych funkciách. Sme ich veční dlžníci, pokračujme v ich odkaze. Oni by to určite nevzdali. Keď nás teraz zlomia ako generáciu našich rodičov po smrti Jana Palacha, ďalšia šanca už nemusí prísť. Pravda a slušnosť musia zvíťaziť nad lžou a bezcharakternosťou. "}
