{"url": "https://www.aktuality.sk/clanok/647002/v-cesku-lupici-prepadli-benzinovu-pumpu-zabili-predavacku/", "title": "V Česku lupiči prepadli benzínovú pumpu, zabili predavačku", "body": "Žena vo veku 58 rokov zomrela v noci na pondelok pri lúpežnom prepadnutí čerpacej stanice v obci Nelahozeves v stredočeskom okrese Mělník. Prípad už na mieste vyšetrujú kriminalisti a pátrajú po dvoch podozrivých. Informoval o tom spravodajský server Novinky.cz s odvolaním sa na policajného hovorcu Zdeňka Chalupu. Prepad sa podľa polície stal medzi 02.30 a 03.00 h SEČ na pumpe pri ceste číslo 608. Hovorca odmietol spresniť, či lupiči použili strelnú zbraň alebo napríklad nôž. Polícia zatiaľ nemá bližšiu podobu podozrivých, ale požiadala občanov o prípadné svedectvo. Jedno z posledných smrteľných prepadnutí pumpy sa stalo v roku 2008 v Ústí nad Labem, keď bol zastrelený obsluhujúci predavač. Lupič si odniesol niekoľko tisíc českých korún. Lúpežnú vraždu vyšetrovali policajti aj v roku 2007 v Liberci, kde počas nočného prepadu zomrel pracovník obsluhy. Podozrivého chytili až po niekoľkých rokoch a v roku 2011 ho odsúdili na 13 rokov väzenia, dodali Novinky.cz. "}
