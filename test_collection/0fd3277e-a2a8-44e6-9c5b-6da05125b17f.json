{"url": "https://www.aktuality.sk/clanok/753175/vyhybal-sa-sudu-a-dal-sa-na-utek-kuklaci-zadrzali-nebezpecneho-muza/", "title": "Vyhýbal sa súdu a dal sa na útek. Kukláči zadržali nebezpečného muža", "body": "Polícia dnes informovala o zadržaní nebezpečného muža Tomáša Dž., ktorého v júni minulého roka neprávoplatne odsúdili na 15 rokov nepodmienečne za vraždu. Tú podľa polície spáchal v roku 2018 v Michalovciach.  „V tragický deň otvoril dvere spolujazdca cúvajúceho taxíka a jednou ranou s nožom mal spôsobiť smrť iného muža,“ tvrdí hovorkyňa policajného prezídia Denisa Bárdyová. V deň pred Štedrým dňom sa mal Tomáš Dž. postaviť pred súd na odvolacom konaní na Krajskom súde v Košiciach. Podľa polície sa očakávalo, že súd vynesie právoplatný rozsudok, čo by v prípade obžalovaného znamenalo okamžitý nástup na výkon trestu. Tomáš Dž. sa prostredníctvom svojho obhajcu ospravedlnil formou „PN-ky“, ktorú sudca neuznal a nariadil jeho predvolanie. „Tomáš sa dal na útek, čo spustilo pátrací proces po jeho osobe – sudca vydal ešte v ten deň príkaz na zatknutie,“ doplnila Bárdyová. Keďže neprávoplatne odsúdený sa podľa mužov zákona naďalej skrýval aj počas vianočných sviatkov a existovala reálna obava, že pod vplyvom alkoholu by mohol spáchať ďalší násilný skutok, prípad si 27. decembra prevzali cieľoví pátrači z Úradu kriminálnej polície Prezídia Policajného zboru, prezývaní verejnosťou ako „lovci lebiek“. „Ešte v ten istý deň vďaka intenzívnej operatívno-pátracej činnosti bol Tomáš Dž. zadržaný v Michalovciach,“ potvrdila hovorkyňa policajného prezídia. Zadržanie vykonali „kukláči“ z Pohotovostného policajného útvaru z Košíc, na akcii sa podieľali aj kolegovia z OR PZ Michalovce. Sudca vzal zadržaného muža do väzby, počas ktorej sa očakáva vynesenie právoplatného rozsudku, pred ktorým už určite neujde. "}
