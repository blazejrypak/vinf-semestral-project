{"url": "https://www.aktuality.sk/clanok/211382/kultura-nasho-ludskeho-druhu-ma-skorsie-korene-ako-sa-myslelo/", "title": "Kultúra nášho ľudského druhu má skoršie korene, ako sa myslelo", "body": "Ukazuje to, kedy sa prvý raz objavila kultúra porovnateľná s kultúrami dones prežívajúcich lovcov-zberačov. Dosiaľ prevládal názor, že v prípade juhoafrických Sanov to bolo pred 10.000 rokmi, nanajvýš pred 20.000 rokmi. Vykopávky v jaskyni Border na úpätí pohoria Lemombo v provincii KwaZulu-Natal (JAR) pri hraniciach so Svazijskom to však teraz posunuli značne hlbšie do minulosti. Obyvatelia jaskyne používali pred 44.000 rokmi veľmi podobné „rýľovacie“ palice zaťažené prevŕtanými kameňmi, ako používali Sanovia. „Zdobili sa škrupinami pštrosích vajec a gorálikmi z morských lastúr. Na zvieracie kosti si robili záznamy vo forme vrypov. Menšie kosti ostrili a používali ich ako šidlá a otrávené hroty šípov. Na jednom hrote vedci zaznamenali špirálovú ryhu vyplnenú okrom – takto si značili šípy aj Sanovia, aby pri love vedeli ktorý patrí komu,“ povedala členka tímu Lucinda Backwellová z University of Witwatersrand v Johannesburgu (JAR). Zvyšky na paličke zdobenej zárezmi ukázali, že to bol pôvodne driek otráveného šípu. Jed obsahoval kyselinu ricínolejovú, očividne získanú z plodov ricínu obyčajného (Ricinus communis). Je to vôbec najstarší dôkaz použitia jedu ľuďmi. Ľudia z jaskyne Border pripevňovali kamenné a kostenné súčasti nástrojov k dreveným zmesou včelieho vosku, živice mliečnika (Euphorbia) a vajíčok. Aj tu ide o najstarší známy dôkaz použitia včelieho vosku ľuďmi. Väčšie šidlá a hroty oštepov vyrábali z diviačích klov. Na viacerých kamenných hrotoch sa našla živica nohovca (Podocarpus), ktorou boli prilepené k dreveným častiam zbraní.Kamenné nástroje z jaskyne Border ukazujú postupný vývoj tejto technológie. Organické nálezy, pripomínajúce kultúru Sanov, sa oproti tomu objavili pomerne náhle. Bolo to približne v čase, keď prví ľudia nášho druhu Homo sapiens dorazili z Afriky do Európy. „Tieto oblasti sa však výrazne líšili technologicky i kultúrne. Ich obyvatelia si zvolili veľmi odlišné dráhy materiálneho i spoločenského vývoja,“ zdôraznila Paola Villaová. Obyvatelia jaskyne Border zrejme práve v skúmanom období absolvovali prechod od používania výlučne oštepov s kamennými hrotmi k používaniu aj lukov a šípov. Kus vosku zabalili do rastlinných vlákien, z akých Sanovia vyrábali tetivy k lukom. Výroba dobrého živicového lepidla nebola jednoduchá, vyžadovala spaľovanie kôry predmetného stromu v neprítomnosti vzduchu. Vlani uverejnená štúdia však tvrdí, že čosi podobné zvládli neandertálski obyvatelia Európy už pred 200.000 rokmi. Podľa Paoly Villaovej nové nálezy podporujú záver o zásadnom preusporiadaní ľudského správania so začiatkom pred 60.000-50.000 rokmi v Afrike. Následne sa to s migrujúcimi populáciami rozšírilo do Európy. Francesco d´Errico a Paola Villaová s kolegami uverejnili tieto poznatky predbežne online v dvoch článkoch v časopise Proceedings of the National Academy of Sciences. "}
