{"url": "https://www.aktuality.sk/clanok/697359/komentar-lubomira-jaska-ruski-komunisti-usili-budu-na-danka-a-spol/", "title": "Komentár Ľubomíra Jaška: Ruskí komunisti ušili búdu na Danka a spol.", "body": "Ešte to nie je dramatické. Ide o opakovanú iniciatívu ruských komunistov, ktorí sa snažia v Štátnej dume presadiť status vojnových veteránov pre tých, ktorí v 68-om vtrhli do Československa. Nie je to hotová vec, ale v takejto háklivej záležitosti stačí aj zámer na to, aby sa „pohla“ verejná mienka či diplomacia. Kto má zmysel pre škodoradosť, môže moskovským súdruhom zatlieskať. Vymysleli na „našich“ priateľov Ruska dokonalú búdu. Nech si ju užijú alebo z nej vylezú zavšivavení a strápnení. Andrej Danko však ukázal, že sa ani v takejto situácii nedá. Suverénne zvláda všetky nástrahy. Vraj ide iba o mediálne blúznenie, lebo oceniť okupantov je záležitosťou dôchodkového systému, nič viac. Vlastne má trochu pravdu. Ak sa pekne staráme o dozorcov z komunistických lágrov a eštebákov, prečo by Moskva nemohla prihodiť pár rubľov k mizernému dôchodku seniorom, ktorí pred päťdesiatimi rokmi navštívili Československo na ťažších obrnených vozidlách?! Najvážnejšou na celej veci je nesmrteľnosť sovietskeho myslenia. Len v takej atmosfére si môže vôbec niekto dovoliť vyjsť s návrhom zákona, ktorý okrem iného hovorí o „oprávnenom vstupe legálne pozvanej armády ZSSR na územie ČSSR v auguste 1968“. Medzi súčasným veľkoruským imperiálnym a sovietskym myslením nie sú žiadne zásadné rozdiely a hranice. Všetko na seba nadväzuje a prelína sa. Preto aj takéto bláznivé návrhy… Nič zásadné sa nezmenilo ani na druhej strane. Cesty bývalých sovietskych satelitov sa od Ruska musia stále znova a znova radikálne oddeľovať. Chce to dôslednosť a nekompromisnosť. Šašovia typu Danko a Paška to môžu komplikovať len bezvýznamne. Najbližšia skúška sa volá Pellegrini u Putina. Hádam sa popri plyne a iných komoditách stihne spýtať aj na veteránov z Prahy. "}
