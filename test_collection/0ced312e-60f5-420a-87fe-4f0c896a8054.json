{"url": "https://www.aktuality.sk/clanok/240962/antarkticke-observatorium-zachytilo-extremne-energeticke-vesmirne-castice/", "title": "Antarktické observatórium zachytilo extrémne energetické vesmírne častice", "body": "Oznámili to členovia tímu IceCube Collaboration, ktorý aktuálne tvorí 277 vedcov z Nemecka, Austrálie, USA, Belgicka, Japonska, Nového Zélandu, Kanady, Švajčiarska, Veľkej Británie, Švédska a Južnej Kórey. Novozachytené neutrína preukazujú, že vo vesmíre existujú prírodné „urýchľovače“, ktoré sú 40-miliónkrát výkonnejšie ako LHC ( Large Hadron Collider) v CERN pri Ženeve. Hoci ich podstata a presná poloha zatiaľ nie sú známe. „Pozorovali sme 28 mimoriadne vysokoenergetických javov, ktoré predstavujú prvé pevné dôkazy toku neutrín spoza hraníc našej slnečnej sústavy. Sú medzi nimi aj dve neutrína, ktoré patria medzi najenergetickejšie, aké sa kedy podarilo zachytiť. Dostali mená Bert a Ernie,“ povedal člen tímu Spencer Klein z Lawrence Berkeley National Laboratory (USA). Keď sa porovnanie s LHC prevedie na čísla, IceCube poskytlo dôkazy, že čosi ďaleko vo vesmíre urýchľuje častice na energie vyše 50 biliónov elektrónvoltov (TeV). V prípade Berta a Erniea dokonca na vyše trilión elektrónvoltov (PeV). LHC maximálne na 4 TeV. Existenciu spomenutých vesmírnych urýchľovačov vedci odvodili nepriamo. Kozmické lúče sú elektricky nabité častice. Zväčša protóny a jadrá niektorých ťažkých prvkov, ako napríklad železa. V tomto prípade ide o ultravysokoenergetické kozmické lúče. Keďže sú však príslušné častice elektricky nabité, ich pohyb všelijako zakrivujú medzihviezdne magnetické polia. To vedcom znemožňuje určiť, odkiaľ vlastne prichádzajú. Pri urýchľovaní však na seba vzájomné pôsobia s plynom a svetlom, čo vedie k vyžarovaniu neutrín. Nuž a energia takto vzniknutých neutrín je úmerná energiám kozmických lúčov, ktoré ich vyprodukovali. „Neutrína sú – ako naznačuje už ich názov – elektricky neutrálne. Navyše majú takmer nulovú pokojovú hmotnosť. Vesmírom sa preto pohybujú prakticky bez prekážky. Cez všetko, čo sa im ocitne v ceste, hladko prejdú. Ako prízraky. Každým centimetrov štvorcovým zemského povrchu ich za sekundu preniknú miliardy. Neutrína reagujú s inou hmotou iba prostredníctvom slabej jadrovej sily. Prejdú tak aj naprieč hviezdami, ktoré by samotné kozmické lúče určite zastavili,“ vysvetlil Spencer Klein. Observatórium IceCube sa skladá z 5160 detektorov DOM (Digital Optical Modules), ktoré sú veľké ako basketbalová lopta. Zavesené sú na celkove 86 lanách v šachtách v 1 kilometri kubickom číreho ľadu, v hĺbkach 1450 až 2450 metrov pod povrchom. Týmto ľadom prejdú každý deň bilióny neutrín. Niekoľko sto sa ich pri tom zrazí s jadrami atómov kyslíka v ľade, čím sa uvoľní modré svetlo takzvaného Čerenkovovho žiarenia. Práve toto svetlo zachytávajú detektory DOM. Spomenutých 28 vysokoenergetických neutrín bolo zachytených medzi májom 2010 a májom 2012. Odvtedy sa v údajoch z IceCube vyskytol jav ešte dvojnásobne energetickejší, než aké boli Bert a Ernie. Dostal meno Big Bird (Veľký vták). Spencer Klein o ňom referoval na nedávnej konferencii o kozmických lúčoch. Vedci si myslia, že popredným kandidátom na rekordné vesmírne urýchľovače sú jadrá aktívnych galaxií, z ktorých masívne čierne diery vystreľujú obrovské prúdy častíc po tom, čo pohltili materiál priblíživšej sa hviezdy. Hneď za nimi je údajne ako číslo dva na zozname kandidátov neznámy faktor, na ktorý ešte nik ani nepomyslel. „Po tom, čo sme pozorovali státisíce neutrín vzniknutých v atmosfére nárazmi kozmických lúčov na častice vzduchu, objavili sme čosi iné. Človeka poteší, keď napokon uvidí, čo sme všetci hľadali. Je to úsvit nového veku astronómie,“ povedal vedecký vedúci projektu IceCube Francis Halzen z University of Wisconsin v Madisone (USA). Výstavba IceCube sa zavŕšila v roku 2010. Trvala 7 rokov. Observatórium riadi konzorcium spomenutých 11 krajín. Členovia IceCube Collaboration uverejnili tieto poznatky v časopise Science. "}
