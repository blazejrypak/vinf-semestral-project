{"url": "https://www.aktuality.sk/clanok/892197/svp-ocakava-na-vychodnom-slovensku-ustalenost-az-vzostup-hladin-vodnych-tokov/", "title": "Hladina vodných tokov môže na východnom Slovensku opäť stúpnuť", "body": "Vplyvom intenzívnej zrážkovej činnosti v predchádzajúcich dňoch nastal na tokoch východného Slovenska výrazný vzostup vodných hladín s prekročením úrovne druhého a tretieho stupňa povodňovej aktivity (SPA). Ako pre TASR uviedol hovorca úseku generálneho riaditeľa Slovenského vodohospodárskeho podniku (SVP) Marián Bocák, podľa predpokladaného vývoja poveternostnej situácie v stredu očakávajú na tokoch východného Slovenska ustálenosť až vzostup vodných hladín s možnosťou dosiahnutia a prekročenia hladín zodpovedajúcich SPA. „Na dolnom Laborci a dolnom Hornáde môže byť priebeh vodných hladín ovplyvnený aj manipuláciami na vodných stavbách. Vzhľadom na zvýšené vodné stavy na vodných tokoch v obciach s vyhláseným stupňom povodňovej aktivity nie je možné určiť presný rozsah zabezpečovacích prác na tokoch, ako aj výšku povodňových škôd,“ uviedol Bocák. Ako povedal, výrazný vzostup bol podmienený nárastom povrchového odtoku spôsobeného kombináciou atmosférických zrážok a nasýtenosti jednotlivých vrstiev geologického prostredia povodí. Druhý SPA pretrváva v obci Jedlinka, Davidov, Dulová Ves, Ďapalovce, Ohradzany, Jovsa, Fintice, Myslina, Drienov, Vyšný Hrabovec, Kendice, Tokajík, Bžany-Valkov, Matiaška, Bohdanovce. Druhý SPA platí aj pre vodné toky Hornád pre Košice-okolie a hraničný úsek rieky Hornád, Trnávka a prítoky, Bačkovský potok a prítoky, Torysa a Olšava pre Košice-okolie, Beniakovce na toku Torysa. Tretí SPA platí v obciach Kechnec, Nižné Repáše, Petrovany, Nižná Hutka, Čičava, Družstevná pri Hornáde, Malá Ida, Hriadky, Lúčka, Šarišské Dravce, Bzenov, Nižný Čaj, Šarišské Sokolovce a Bodovce. Tretí stupeň povodňovej aktivity platí aj pre vodný tok Roňava a prítoky a Hornád a prítoky na území mesta Košice. "}
