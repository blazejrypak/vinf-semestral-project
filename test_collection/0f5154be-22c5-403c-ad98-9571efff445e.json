{"url": "https://www.aktuality.sk/clanok/651145/v-obci-pri-lucenci-sa-strielalo/", "title": "V obci pri Lučenci sa strieľalo", "body": "Dve posádky rýchlej zdravotnej pomoci (RZP) zasahovali vo štvrtok tesne pred obedom v obci Šíd v okrese Lučenec, kde došlo k streľbe medzi dvomi mužmi, ktorí spolu cestovali v osobnom aute. O udalosti informovala hovorkyňa skupiny Falck Katarína Načiniaková. „Jeden muž utrpel dve strelné poranenia v oblasti pravej dolnej končatiny a tiež pravej hornej končatiny, bol mimo ohrozenia života. Druhý muž bol takmer bez zranení,“ konkretizovala Načiniaková s tým, že obaja boli posádkami RZP Fiľakovo a RZP Lučenec prevezení do nemocnice v Lučenci. Podľa slov hovorkyne Krajského riaditeľstva Policajného zboru v Banskej Bystrici Petry Kováčikovej lučeneckí kriminalisti prípad dokumentujú. „Za doposiaľ neznámych okolností došlo k strelným poraneniam 32-ročného muža. Vzhľadom na prebiehajúce dokumentovanie nie je možné v tejto chvíli k prípadu poskytnúť žiadne podrobnejšie informácie,“ dodala Kováčiková. "}
