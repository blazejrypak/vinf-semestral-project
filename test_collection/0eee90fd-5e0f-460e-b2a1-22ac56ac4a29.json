{"url": "https://www.aktuality.sk/clanok/kf9sdcb/koronavirus-island-pozastavil-ockovanie-vakcinou-od-moderny/", "title": "Koronavírus: Island pozastavil očkovanie vakcínou od Moderny", "body": " Island pozastavil v piatok očkovanie proticovidovou vakcínou od spoločnosti Moderna. Ako dôvod uviedli tamojšie úrady mierne zvýšené riziko zápalu srdcového svalu. Informovala o tom agentúra AFP. Island tak v tejto súvislosti podnikol prísnejšie opatrenia v porovnaní so svojimi severskými susedmi, ktorí obmedzili očkovanie vakcínou od Moderny len pre určité vekové skupiny. Podľa islandských zdravotníckych úradov bude na pokrytie dopytu po očkovaní v krajine momentálne postačujúca vakcína od spoločnosti Pfizer. Hlavný epidemiológ tak rozhodol, že na Islande sa nebude používať vakcína od Moderny. Ako uvádza AFP, táto skutočnosť už neovplyvní očkovaciu kampaň na ostrove s 370 000 obyvateľmi, kde je plne zaočkovaných 88 percent ľudí starších ako 12 rokov. Na Islande počas posledných dvoch mesiacov preočkovávali „takmer výlučne\" dávkou vakcíny od Moderny ľudí už zaočkovaných jednodávkovou vakcínou Janssen od spoločnosti Johnson & Johnson, ako aj starších občanov a ľudí s oslabenou imunitou, ktorí predtým dostali dve dávky inej proticovidovej vakcíny. Švédsko a Fínsko odporučili tento týždeň pozastaviť očkovanie proticovidovou vakcínou od spoločnosti Moderna pre ľudí mladších ako 30 rokov. Dôvodom sú podľa nich dôkazy o zvýšenom riziku vedľajších účinkov tejto vakcíny. Išlo napríklad o riziko zápalu srdcového svalu či zápalu osrdcovníka. Dánsko a Nórsko takéto odporúčanie vydali pre osoby mladšie ako 18 rokov, pripomína AFP. "}
