{"url": "https://www.aktuality.sk/clanok/395316/komentar-petra-bardyho-stary-dobry-fico-bol-uspesny-ukricany-ma-problem/", "title": "Komentár Petra Bárdyho: Starý dobrý Fico bol úspešný, ukričaný má problém", "body": "Nedávno urobila   , z ktorého vyšlo, že Smer-SD klesol na 23,3 %. Len pre porovnanie, v marcových voľbách mal Smer 28,3 %. Je všeobecne známe, že Robert Fico je politický profesionál, že len máločo robí bez toho, aby sa opýtal voličov a svojich poradcov. Robí v podstate iba to, čo mu vychádzalo, čo má sám overené a čo mu poradia. Na tom nie je nič zlé. Preto pokles dôvery voličov môže naznačovať viac, ako v prípade, že by sa to stalo inej strane. Pre Roberta Fica sú charakteristické dve tváre. Prvá je milá, usmiata, pokojná – je to tvár človeka, ktorý chce ponúknuť ľuďom istoty, solidaritu, slušný život. A potom je tu tvár prísneho a útočného politika, ktorý bráni svoju stranu, svoju vládu, svojich ľudí a strieľa po všetkom okolo seba. Kým prvá tvár prináša Robertovi Ficovi dôveryhodnosť veľkej skupiny voličov, tá druhá mu ubližuje. Otázka znie, prečo mu toto jeho poradcovia nepovedali? Prečo sa nepoučili z minulosti a stále ho tlačia do úlohy, ktorá predsedovi aj jeho strane ubližuje? Robert Fico útočí vtedy, keď o niečo ide. Robí to účelovo. Nie je to premotivovaný mladík, ani nekontrolovateľný cholerik. Premotivovaných a cholerikov naša politika ponúka hneď niekoľko. Robert Fico je iný. Nekričí bez dôvodu. Teda, presnejšie, kričí vtedy, keď mu to poradia. A je to zvyčajne vtedy, keď nevie, kam ďalej. To sa práve deje. Percentá mu berie Andrej Danko, jeho kľúčový človek Miroslav Lajčák musí riešiť kauzu na svojom ministerstve.... Premiérov krik však nie je krikom nahnevaného človeka. Je to presne mierený útok. Akurát, tieto útoky mu neprinášajú body, ktoré by chcel. Naopak, ubližujú mu. Len jeden príklad za všetky. Kým sa Robert Fico v prezidentskej kampani orientoval na skutočné témy, bol prakticky neotrasiteľný. Potom však prišli osobné útoky na Andreja Kisku a sen predsedu najsilnejšej a najpopulárnejšej politickej strany po prezidentskom paláci sa rozplynul. Takto sa môže rozplynúť aj neotrasiteľné postavenie Smeru na politickom poli. Ukričaného Roberta Fica, ktorý hľadá nepriateľov tam, kde ich nemá, jeho voliči zjavne nechcú. Osobnými útokmi, ktoré mu radia jeho ľudia, si ľudí nezískal. Ak chce udržať svoju stranu na najvyšších postoch, mal by sa možno opäť snažiť byť štátnikom a nie ukričaným politikom. Súčasná stratégia mu nerobí dobre.  "}
