{"url": "https://www.aktuality.sk/clanok/yp53fx3/koronavirus-v-polsku-budu-moct-zamestnavatelia-kontrolovat-ci-su-zamestnanci-zaockovani/", "title": "Koronavírus: V Poľsku budú môcť zamestnávatelia kontrolovať, či sú zamestnanci zaočkovaní", "body": "Zamestnávatelia v Poľsku budú môcť na základe novej, práve pripravovanej legislatívy kontrolovať svojich zamestnancov, či sú zaočkovaní proti koronavírusu. V piatok o tom informoval hovorca poľskej vlády Piotr Müller, ktorého citovala tlačová agentúra PAP. Podľa Müllera navrhovaný zákon umožní zamestnávateľom presunúť ľudí na prácu, ktorá bude minimalizovať riziko nákazy koronavírusom. „V týchto chvíľach je návrh zákona v Stálom výbore Rady ministrov,“ vysvetlil. „Je to problém po technickej stránke a aj z hľadiska práva... Samozrejme, objavili sa argumenty o údajnej diskriminácii, takže zákon musí byť dobre naformulovaný,“ dodal. „Dúfam, že túto legislatívu Rada ministrov čoskoro predloží,“ pokračoval Müller. „I keď vyvoláva emócie dokonca aj u ľudí, ktorí sú zaočkovaní,“ upozornil. Müller dodal, že legislatívu treba dôkladne prediskutovať z hľadiska právnych argumentov, ktoré sú „tiež dôležité“. „V tomto prípade nemožno takéto argumenty úplne ignorovať. Zákon musí byť napísaný tak, aby neposkytoval podklad pre diskrimináciu,“ povedal. Müller poprel správy, že legislatíva stanovuje pre nezaočkovaných ľudí neplatenú dovolenku. Vyhlásil, že takéto opatrenie bolo navrhované, ale zamietli ho. Minister zdravotníctva Adam Niedzielski vyhlásil, že návrh zákona poskytuje zamestnávateľom právo pýtať sa zamestnancov, či sú zaočkovaní proti ochoreniu COVID-19, a to preto, aby mohli zmeniť pracovné povinnosti zamestnanca. Pracovníci teda budú musieť na požiadanie ukázať certifikát o očkovaní. „Bez predloženia takéhoto dôkazu sa bude môcť predpokladať, že zamestnanec nie je zaočkovaný,“ uviedol minister. "}
