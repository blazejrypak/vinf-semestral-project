{"url": "https://www.aktuality.sk/clanok/582202/vedci-vytvorili-pozierac-plastov/", "title": "Vedci vytvorili požierač plastov", "body": "Každú minútu sa na svete predá zhruba milión PET fliaš. Tie, ktoré škodia v oceánoch, škodia nielen tamojšej faune a flóre, ale aj ľuďom – v podobe mikroskopických častíc, ktoré sa dostávajú do jedla. „Polyestery sú aj v našom oblečení, kobercoch či v medicínskych zariadeniach. Plasty skrátka transformovali svet. A to sa nezmení,“ podotýka podľa   John McGeehan z University of Portsmouth. Na globálnu umelohmotnú krízu však alternatívy (ako sú napríklad bezobalové obchody) ani čiastkové úsilie (v podobe dobrovoľného upratovania či recyklácie) nestačí. Svoju úlohu musia zohrať technológie, čo potvrdzuje aj posledný – a možno jeden z najnadanejších – vedeckých objavov. Ide o PETasa – enzým, ktorému doslova chutia plasty. Najmä tie, z ktorých sa vyrábajú napríklad plastové fľaše. Prvýkrát naň pred dvoma rokmi vďaka baktérií na skládke narazili japonskí vedci. Až teraz sa však ich britským kolegom podarilo popísať jeho detailnú štruktúru. „Vďaka japonskej štúdii teraz môžeme z baktérie odobrať gén a vytvoriť enzým v laboratóriu pod kontrolou. „Môžeme generovať gramy enzýmov – a vďaka spolupráci s priemyslom by sme mohli generovať aj kilogramy,“ vysvetľuje Graham. PET fľaša sa v prírode rozkladá až štyri storočia, ale enzým by to zvládol za pár dní. Nie síce úplne, pretože zo svojej „desiaty“ by ponechal zvyšky. Vďaka týmto zvyškom by sa ale nevyužitý plast mohol využiť znovu a na PET fľaše, čo sa teraz nedeje. Takto získané plasty sa dnes využívajú len napríklad na výrobu oblečenia alebo kobercov. „Urobili sme to, že sme vytiahli enzým baktérie a nechali ho vyniknúť v laboratóriu. Vďaka tomu teraz môžeme PET rozložiť omnoho rýchlejšie, než v prirodzenom prostredí. Hlavnou myšlienkou výskumu je, že môžeme enzým vytvoriť rýchlejšie, keď budeme vedieť ako funguje,“ dodáva Graham. Cieľom je teda technologicky posunúť potenciál enzýmu do fázy, kedy by enzýmy mohli rozkladať väčšie množstvo plastov v priemyselnom procese. Na objave teraz pracuje zhruba päť laboratórií z celého sveta a dostupné fakty budú čoskoro online, aby sa mohli rozvíjať aj jednotlivci. Vedci dávajú reálnemu využitiu roky. Ich nadšenie však potvrdzuje, že nádeje v tomto prípade nie sú vôbec prehnané. "}
