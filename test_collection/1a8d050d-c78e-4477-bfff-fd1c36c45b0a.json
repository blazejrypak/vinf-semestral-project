{"url": "https://www.aktuality.sk/clanok/903936/ako-zvlada-utecenecky-tabor-pandemiu-viac-nez-covid-ludi-potrapilo-ine-ochorenie/", "title": "Ako zvláda utečenecký tábor pandémiu? Viac než covid ľudí potrápilo iné ochorenie", "body": "Keď vlani v marci začali prvé prípady koronavírusu registrovať v Grécku,   upozorňovali, že pokiaľ by sa rozšíril na ostrov Lesbos, kde sa v tom čase v utečeneckom tábore pri dedinke Moria tiesnilo takmer 20-tisíc ľudí, znamenalo by to katastrofu.  Karanténa by sa v podobných podmienkach, keď ľudia žili v obyčajných stanoch a obytných kontajneroch, dodržiavala len ťažko, takmer nemožné by bolo spätne hľadať, s kým každým prišiel nakazený do kontaktu.  Nemocnica na ostrove by zároveň v prípade, že by koronavírus na tábor udrel v plnej sile, nebola schopná zabezpečiť dostatok lôžok či ventilátorov.  Tábor pri Morii ale koncom leta postihla iná katastrofa – takmer celý   . Časť ľudí presídlili do iného tábora pri Kara Tepe, niekoľko tisícok ľudí zároveň presunuli z ostrova na pevninu. Pôvodné obavy, že by zanesenie koronavírusu do tábora spôsobilo pre ostrov značné ťažkosti, sa nakoniec nenaplnili. Slovenský lekár Tomáš Šimonek, ktorý od v roku 2018 na Lesbos pôsobí ako zdravotník Tropického tímu Slovensko, hovorí, že svoje spravilo práve to, keď z tábora po požiari na pevninu presunuli tisícky ľudí, najmä maloletých bez sprievodu a starých ľudí. Z pôvodných takmer 20-tisíc ľudí, ktorí sa ešte začiatkom roka 2020 tlačili v tábore pri Morii, skončilo v tábore pri Kara Tepe najskôr dvanásťtisíc, potom osemtisíc, dnes v ňom žije okolo päťtisíc čakateľov o azyl, prevažne z Afganistanu, Sýrie, Somálska a Konžskej demokratickej republiky.  „Zostali tu prevažne mladšie ročníky a rodiny s deťmi. Priebehy ochorení u nich neboli vážne, nekolaboval kvôli nim zdravotnícky systém. Podarilo sa to udržať pod kontrolou za tú cenu, že ľudia boli pod pomerne prísnym dohľadom,“ hovorí Šimonek s tým, že pozitívne testovaných ľudí od zvyšku tábora tunajšie úrady umiestňujú v rámci neho v oddelených stanoch.  „Nemocnica v Mytilini sa stráži v tom zmysle, že keď niekoho i posielame do nemocnice, tak tých ľudí otestujeme. Dbá sa na to, aby sa miestna nemocnica ochránila,“ pokračuje. Všíma si ale nový fenomén, keď pacienti hľadajú pomoc lekára najmä počas nočnej služby. „Nejde sa len o to, že by ľudia mali nevôľu čakať v rade alebo sa im nepodarilo dostať k lekárovi pre limitovanú kapacitu zdravotníckeho pracoviska, ale o to, že ľudí v ošetrovni počas dňa aj náhodne testujú a ak budú pozitívni, tak sú okamžite umiestnení do karantény. To má za následok, že niektorí pacienti neprichádzajú počas dennej prevádzky z obavy, že by mohli byť testovaní pozitívne, aj keď lekára vyhľadali pre iné zdravotné problémy,“ približuje lekár.  Aj preto podľa neho vyčkávajú s tým rizikom, že pokiaľ príde k najhoršiemu, prídu rovno na pohotovosť, kde sa už ale zistia komplikácie. „Jeden pán mi napríklad povedal, že nechcel prísť skôr, pretože na ostrove je len s deťmi, zabili mu ženu a bál sa, že keď skončí v karanténe, kto sa mu postará o deti? Mal som na jazyku mu povedať, že v karanténe by skončili spolu s ním, aj keby bol len jediný pozitívny v rodine,“ hovorí Šimonek. Pred zhruba dvoma mesiacmi spustili v tábore očkovanie. Ľudí v ňom momentálne očkujú dostupnými vakcínami v krajine.  Podľa lekára aj tu zdravotníci zvyknú naraziť na nedôverčivosť. Štatistiky gréckych úradov z júna napríklad   , že záujem o vakcínu prejavilo v Grécku len 15 percent uchádzačov o azyl.  „Po takých tragických udalostiach, aké títo ľudia zažili a najmä po tom, ako dlho už vlastne čakajú bez istoty, že by boli v regióne prijatí, už mnohí nedôverujú nikomu. Stretli sme sa tu i s postojmi, keď si utečenci myslia, že pre nich nie sú dostupné tie najlepšie liečivá, aké má momentálne medicína k dispozícií alebo dokonca, že sa im niekto pokúša injekciami ublížiť,“ hovorí lekár.  Podľa neho ľuďom v tábore potom treba vysvetľovať, že im dávajú presne tie isté vakcíny, ktoré sa používajú pri očkovaní v Grécku, a aké dostal i zdravotnícky personál alebo iní cudzinci v krajine. Nový tábor, ktorý grécka vláda takisto umiestnila do priestorov bývalého vojenského areálu, sa však nevyhol iným ochoreniam. Podľa lekára sa museli ešte pred pár mesiacmi popasovať s epidémiou svrabu. Z osemtisíc ľudí mohol svrab podľa jeho odhadu potrápiť okolo dvetisíc ľudí. „Logisticky sme neboli schopní všetkých infikovaných liečiť naraz, pretože bolo možné ošetriť a edukovať tak 20-30 ľudí denne. Tým pádom sa samozrejme vyskytovali reinfekcie a komplikované priebehy. Vysoký výskyt kožného infekčného ochorenia bol následok masovej migrácie, preľudnenosti a hlavne zdieľania odevov a posteľnej bielizne,“ vysvetľuje Šimonek. Dôvodom bolo podľa neho aj pomaly rozvíjajúci sa tzv. WASH – teda Water, Sanitation and Hygiene – program v tábore. Ešte v decembri neboli v tábore napríklad zabezpečené sprchy, tie sa nakoniec sprevádzkovali, ale spočiatku len s obmedzenou dostupnosťou. Dovtedy sa podľa lekára ľudia museli chodiť umývať napríklad k moru. Šimonek zdôrazňuje že nejde len o to poskytnúť pacientovi topickú liečbu, teda liečbu masťami či telovými mliekami, ale najmä zabezpečiť pacientovi čistý nový odev a vyčistiť starý odev i lôžko.  „Súčasťou liečby je aj opláchnutie (krémov, pozn. red) v sprche. Poviete pacientovi, že sa má poriadne umyť, lenže pacient sa vás spýta: Kde to mám spraviť? Museli sme hľadať alternatívy, nakoniec sme ich aj našli, ale tí pacienti museli kráčať 30 minút pešo – len kvôli sprche. Medzitým prišiel lockdown, takže ľudia nemohli ani vychádzať z tábora, alebo mohli vychádzať len v určitých počtoch a na priepustku, čo ale na druhej strane výrazne redukovalo počty pozitívnych na Covid-19,“ opisuje miestne podmienky. Ľudí v tábore podľa neho naďalej trápi i zlý psychický stav. Najčastejšie pacienti zdravotníkom opisujú, ako museli opustiť rodiny, ako s nimi po ceste do tábora zle zaobchádzali, no zároveň i strach z návratu do domovskej krajiny v prípade, že v Európe nedostanú azyl. „Pochopil som to tak, že by to pre nich znamenalo ďalšiu diskrimináciu a prenasledovanie. Pacienti, najmä mladí muži, prichádzajú na pohotovosť v takomto psychickom strese s reznými ranami po sebapoškodzovaní. Niektorí chodia aj opakovane,“ opisuje lekár. A čo zostalo z tábora pri Morii? „Rozobrali ho a postupne to čistia,“ uzatvára Tomáš Šimonek. "}
