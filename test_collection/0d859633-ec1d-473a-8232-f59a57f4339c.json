{"url": "https://www.aktuality.sk/clanok/898603/unia-polsku-vladu-ziada-aby-stiahla-ziadost-na-ustavnom-sude/", "title": "Únia poľskú vládu žiada, aby stiahla žiadosť na ústavnom súde", "body": "Európska únia vo štvrtok oznámila, že poľskú vládu žiada, aby stiahla žiadosť, s ktorou sa obrátila na poľský ústavný súd. Vláda súd žiada, aby rozhodol, či má v krajine prednosť poľské právo, alebo právo EÚ. Informovala o tom agentúra AP. Hovorca Európskej komisie povedal, že eurokomisár pre spravodlivosť Didier Reynders túto žiadosť poľskej vláde zaslal listom v stredu. Poľský minister spravodlivosti Zbigniew Ziobro postup EÚ v spojitosti s nezávislým poľským ústavným súdom kritizoval, píše AP. Poľský premiér Mateusz Morawiecki v marci žiadal o prešetrenie rozhodnutia Súdneho dvora Európskej únie (CJEU), na základe ktorého má mať právo EÚ prednosť pred poľskou ústavou, pripomína AP. Morawiecki tvrdí, že poľská ústava má prednosť, píše agentúra PAP. Premiér podľa PAP takisto uviedol, že žiadosť zaslanú ústavnému súdu nestiahne. Žiadna krajina alebo organizácie nemôže podľa Ziobra poľskému premiérovi zakázať, aby sa na ústavný súd obrátil so žiadosťou o vyriešenie záležitosti, „ktorá z pohľadu poľskej ústavy vyvoláva pochybnosti“. Hovorca eurokomisie Christian Wigand povedal, že všetky rozhodnutia CJEU sú záväzné pre úrady jednotlivých členských krajín EÚ - vrátane súdov. EK preto podľa jeho slov žiada stiahnutie žiadosti podanej poľskou vládou na pôde ústavného súdu. Európska komisia (EK) v marci oznámila, že podáva voči Poľsku žalobu na Súdny dvor EÚ. Dôvodom sú zásahy poľskej vlády do nezávislosti súdnictva. "}
