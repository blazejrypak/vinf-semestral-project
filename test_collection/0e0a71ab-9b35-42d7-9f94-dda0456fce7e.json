{"url": "https://www.aktuality.sk/clanok/erkp0qv/opat-vyhlasili-volby-kandidatov-na-sudcu-a-dodatocneho-sudcu-vseobecneho-sudu-eu/", "title": "Opäť vyhlásili voľby kandidátov na sudcu a dodatočného sudcu Všeobecného súdu EÚ", "body": "Predseda Súdnej rady SR Ján Mazák opätovne vyhlásil voľby kandidátov na sudcu a dodatočného sudcu Všeobecného súdu Európskej únie (EÚ) v Luxemburgu. Uchádzačov o tieto funkcie možno navrhovať do 5. novembra do 15.00 h. Voľby sa majú konať 2. decembra. „Vláda Slovenskej republiky je povinná nominovať dvoch kandidátov na Všeobecný súd Európskej únie. Funkciu sudcu a dodatočného sudcu sa však doteraz ani po opakovaných pokusoch nepodarilo obsadiť,“ spresnili na webe Súdnej rady. Mazák vyhlásil opätovné voľby po tom, čo Súdnej rade nedoručili do 14. septembra ani jeden návrh na sudcovské pozície na Všeobecnom súde EÚ. Po odobrení kandidáta Súdnou radou a vládou vyhodnocuje jeho kvality poradný výbor Rady EÚ zriadený podľa článku 255 Zmluvy o fungovaní EÚ. „Posudzujú sa nielen právnické schopnosti kandidáta, ale tiež profesionálne skúsenosti, znalosti jazykov, schopnosť vykonávať funkciu sudcu a mravná pripravenosť,“ dodali. Súčasný mandát uplynie 26 národným sudcom Všeobecného súdu EÚ 31. augusta 2022. Slovensko už druhé funkčné obdobie zastupuje Juraj Schwarcz, v rokoch 2004 až 2009 to bol Daniel Šváby. Miesto dodatočného sudcu Všeobecného súdu EÚ sa snaží Slovensko obsadiť od septembra 2016. V posledných štyroch prípadoch oprávnené subjekty nepredložili do voľby žiadne návrhy. Predtým poradný výbor Rady EÚ neodporučil obsadenie pozície dodatočného sudcu Martinou Jánošíkovou. Neúspešnými kandidátmi boli v minulosti aj Michal Kučera, Mária Patakyová, Radoslav Procházka a Ivan Rumana. Všeobecný súd EÚ je súčasťou Súdneho dvora EÚ. Funkčné obdobie sudcov je šesť rokov. Rovnako ako Súdny dvor EÚ, aj Všeobecný súd EÚ sídli v Luxemburgu. Úlohou všeobecného súdu je poskytovať výklad právnych predpisov EÚ, aby sa zabezpečilo ich rovnaké uplatňovanie vo všetkých členských krajinách Únie. Rozhoduje tiež právne spory medzi vládami členských štátov a inštitúciami EÚ. Obrátiť sa naň môžu i jednotlivci, spoločnosti alebo organizácie. "}
