{"url": "https://www.aktuality.sk/clanok/760998/policia-obvinila-dvoch-muzov-spod-tatier-z-drogovej-trestnej-cinnosti/", "title": "Polícia obvinila dvoch mužov spod Tatier z drogovej trestnej činnosti", "body": "Polícia obvinila dvoch mužov spod Tatier z drogovej trestnej činnosti. Krajský policajný hovorca z Prešova Igor Pavlik v tejto súvislosti uviedol, že policajti odboru kriminálnej polície Okresného riaditeľstva Policajného zboru (OKP OR PZ) v Poprade vykonali v týchto dňoch pripravovanú akciu zameranú na zadržanie páchateľov drogovej trestnej činnosti. \"Počas akcie zadržali dvoch mužov, pričom pri prehliadke osobného motorového vozidla bolo nájdené igelitové vrecko s obsahom metamfetamínu, z ktorého by bolo možné pripraviť minimálne 27 bežných jednotlivých dávok drogy,\" ozrejmil hovorca. Vyšetrovateľka OKP OR PZ v Poprade vzniesla voči dvojici obvinenie zo zločinu nedovolenej výroby omamných a psychotropných látok jedov alebo prekurzorov, ich držania a obchodovania s nimi formou spolupáchateľstva. \"Po vykonaní procesných úkonov vyšetrovateľka podala návrh na vzatie obvinených do väzby a obaja páchatelia boli rozhodnutím súdu obmedzení na osobnej slobode,\" dodal Pavlik s tým, že ak sa im vina preukáže, hrozí im trest odňatia slobody na tri roky až desať rokov. "}
