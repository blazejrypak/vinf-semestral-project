{"url": "https://www.aktuality.sk/clanok/868812/zachranarov-privolali-do-starej-stolne-pri-banskej-stiavnici-hlasia-dvoch-mrtvych/", "title": "Záchranárov privolali do starej štôlne pri Banskej Štiavnici, hlásia dvoch mŕtvych", "body": "BANSKÁ ŠTIAVNICA: V bývalej banskej štôlni v náročnom teréne neďaleko Banskej Štiavnice zasahujú záchranári, pri tragédii prišli o život dvaja muži.  Hasiči prijali tiesňový hovor popoludní. Volajúci oznámil dvoch uviaznutých ľudí v banskej štôlni. Priamo na mieste pri vstupe do nej namerali záchranári nedýchateľné hodnoty vzduchu. Vnútri našli dve bezvládne telá, zásah však komplikovali úzke priestory a hrozba zosuvu pôdy. Pre náročné podmienky povolali aj banských záchranárov. „Už pri prvotnom prieskume sa ukázali vysoké koncentrácie oxidu uhoľnatého. Potvrdili sa zatiaľ dvaja muži bez známok života. Pravdepodobne sa zadusili,\" povedal pre Aktuality.sk riaditeľ Hlavnej banskej záchrannej stanice Stanislav Paulík.  V prípade mužov zrejme išlo o hľadačov minerálov. „Vyzerá to, že išli po žile a zrejme použili zbíjacie kladivá s nejakou centrálou s motorom. To však ukáže až vyšetrovanie,\" povedal Paulík. Telá mužov by mali banskí záchranári z úzkeho priestoru vytiahnuť. „Čakáme na dodanie diaľkového dýchacieho prístroja, s tými bežnými sa do stiesneného priestoru nedalo dostať,“ vysvetlil Paulík s tým, že ide o zriedkavý typ zásahu. Čo presne sa udialo a ako bol vstup do štôlne zaistený, ukáže až vyšetrovanie. Dnes sa už v Banskej Štiavnici neťaží, no starých banských diel a stôp po banskej činnosti v nej možno nájsť mnoho.  „Je to tragédia. Ja sám sa o tom aktuálne dozvedám iba z médií, neviem o ktorú lokalitu ide. Zrejme je to však nejaké staré banské dielo. Tie, ktoré mali byť zabezpečené z našej strany, sme však zabezpečili už v minulosti,\" reagoval na udalosť riaditeľ štátneho podniku Rudné bane Peter Žitňan.  Náplňou činnosti podniku je i riešenie problémov vznikajúcich po skončenej banskej činnosti v oblasti rudného baníctva na Slovensku. Hľadači minerálov sa podľa Žitňana objavujú aj v iných častiach Slovenska, kde sa v minulosti ťažilo, a ani Banská Štiavnica nie je výnimkou.  „V týchto priestoroch by sa nemali pohybovať ľudia bez potrebného oprávnenia a odborných znalostí,“ upozornil. "}
