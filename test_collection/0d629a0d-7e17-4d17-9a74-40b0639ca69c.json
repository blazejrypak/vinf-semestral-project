{"url": "https://www.aktuality.sk/clanok/263303/tmavej-hmoty-je-v-mliecnej-ceste-o-polovicu-menej-ako-sa-predpokladalo/", "title": "Tmavej hmoty je v Mliečnej ceste o polovicu menej, ako sa predpokladalo", "body": "Konštatoval to štvorčlenný tím, ktorý viedol Prajwal Kafle z pracoviska International Centre for Radio Astronomy Research pri University of Western Australia v Crawley (Austrália). Podľa aktuálne prijímaného odborného konsenzu iba asi 4 percentá hmoty vo vesmíre tvorí bežná látka, protóny, neutróny a elektróny. Teda tá, z ktorej sa skladajú svietiace hviezdy, planéty vrátane Zeme, živé organizmy a samozrejme aj my ľudia. Približne štvrtinu tvorí tmavá hmota s dosiaľ nejasnou podstatou, ktorá nesvieti. Prejavuje sa však gravitačne. O jej prítomnosti vieme na základe toho, ako ovplyvňuje pohyby svietiacich telies, či už jednotlivých hviezd, alebo členiek galaktických zoskupení. Zvyšok – vlastne veľká väčšina – je ešte záhadnejšia tmavá energia s antigravitačnými účinkami. Teoretici ju považujú za hybnú silu rozpínania vesmíru. V Mliečnej ceste, do ktorej patrí Slnko so svojou rodinou planét, sa tmavá hmota sústreďuje v jej vonkajších oblastiach a okolo nej. Členovia tímu sa zamerali na tie, ktoré sú od nás vzdialené približne 5 miliónov miliárd kilometrov. Zistili, že hmotnosť tmavej hmoty v našej galaxii je 800 miliárd hmotností Slnka. (Hmotnosť Slnka = cca 2 x 1030 kilogramov, čo zodpovedá cca 333-tisícnásobku hmotnosti Zeme.) To predstavuje len približne polovicu dosiaľ odhadovanej hodnoty. Revidovaná hodnota vyplynula z nového využitia starej metódy, ktorú vynašiel slávny britský astronóm James Jeans už v roku 1915. (Najmä v období medzi svetovými vojnami zaujímal v britskej a vďaka prekladom jeho populárno-vedeckých kníh aj v európskej verejnosti asi to postavenie a tešil sa takému renomé, ako u nás český astronóm Jiří Grygar.) Metóda spočíva v meraní rýchlosti pohybu hviezd cez vymedzené oblasti Mliečnej cesty. Tu sa to týkalo najmä jej okrajov, ktoré dosiaľ neboli takto skúmané dostatočne podrobne. Nové výsledky pomôžu dospieť aspoň k akému-takému vyriešeniu záhady, nad ktorou si teoretici lámu hlavu až takmer dve desaťročia. „Podľa terajšej predstavy o utváraní a evolúcii galaxií, teórie lambda s chladnou tmavou hmotou, by okolo Mliečnej cesty malo existovať aspoň päť-desať dosť veľkých satelitných galaxií, viditeľných voľným okom. To však nevidíme,“ povedal Prajwal Kafle. „Keď ale použijete naše nové meranie hmotnosti tmavej hmoty, teória predpovedá, že by mali existovať iba tri také satelitné galaxie. Nuž a presne to vidíme, Veľký Magellanov oblak, Malý Magellanov oblak a trpasličiu galaxiu v súhvezdí Strelca,“ doplnil. To znamená veľmi vítaný pokrok pre celú kozmológiu (náuka o stavbe a evolúcii vesmíru v najväčšom meradle). Problém chýbajúcich satelitných galaxií v nej bol vážnou brzdou. „Táto práca teraz ukázala, že veci predsa len nemusia byť také zlé, ako si všetci mysleli, hoci stále ešte bude treba prekonať isté ťažkosti,“ zdôraznil člen tímu Geraint Lewis z University of Sydney (štát Nový Južný Wales, Austrália). Nové údaje o tmavej hmote sa tiež zídu pri spresňovaní celkového modelu našej Mliečnej cesty. To je nevyhnutný predpoklad spoľahlivejších záverov ako o momentálnej situácii Slnka a slnečnej sústavy a nás ako jej obyvateľov, tak o ich vzniku a evolúcii. Jednou z konkrétností je spresnené určenie únikovej rýchlosti, potrebnej na opustenie Mliečnej cesty. „Pripravte sa na to, že ak by ste sa chceli oslobodiť z jej gravitačného objatia, potrebovali by ste rýchlosť 550 kilometrov za sekundu,“ povedal Prajwal Kafle. „Raketa vypustená zo Zeme potrebuje na opustenie jej gravitačnej sféry iba čosi vyše 11 kilometrov za sekundu. A už to je beztak 300-krát väčšia rýchlosť, ako najvyššia povolená pre autá v Austrálii,“ vysvetlil. S kolegami uverejnil tieto poznatky v časopise Astrophysical Journal. "}
