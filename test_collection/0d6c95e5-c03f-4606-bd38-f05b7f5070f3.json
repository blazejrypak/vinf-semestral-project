{"url": "https://www.aktuality.sk/clanok/882787/kolumbia-kokain-kakao-slovenka-pomoc/", "title": "Slovenka pomáha bývalým pestovateľom koky. V Kolumbii zažívali brutálne vraždy aj strach", "body": "Kolumbia bola desaťročia rozdelená na odlišné svety. Jeden z nich ovládali peniaze a drogy. Drogoví baróni v krajine šírili strach, bojovali o moc a ničili nevinným ľuďom životy. Slovenka Martina Matejíčková dnes kakaom pomáha bývalým cocaleros, pestovateľom koky pravej. Martina vyštudovala verejnú ekonomiku a roky pracovala v korporáte. Počas jednej z pracovných ciest si ale uvedomila, že jej práca ju už nenapĺňa. Dala výpoveď a začala sa obzerať po nových možnostiach. „Naskytla sa mi možnosť ísť do Mexika. Ja som sa naozaj zbalila a odišla som tam,“ hovorí Martina. Slovenka pricestovala do mexického štátu Chiapas a jej začiatky vôbec neboli jednoduché. Zvykala si na novú krajinu, iný režim, jazyk, ktorý neovládala na profesionálnej úrovni a okrem toho zažívala aj silné zemetrasenia. Jej príbeh výrazne ovplyvnila káva, ktorú milovala. „Riešili sme filtráciu vody v Mexiku. Mňa tešilo, že som bola v Chiapas, čo je štát kávy a kakaa. Ja som vždy bola silný kávičkár a bavilo ma venovať sa káve aj odbornejšie. Postupne som chodila po rôznych kávových miestach a spoznávala som nových ľudí. Tí mi ukázali aj kakao. Bola som pozitívne prekvapená, kakao si ma získalo,“ rozpráva Martina o svojich začiatkoch v krajine. Už v Mexiku začal vznikať projekt, ktorý dnes mení ľuďom životy. Pôvodne ho Martina so svojimi kolegami vytvárala na mexické podmienky. Kvôli osobným dôvodom sa ale neskôr odsťahovala do Kolumbie. Tam sa snaží ľudí motivovať, aby namiesto koky pestovali kakao. To vďaka projektu KakawCo dováža aj na Slovensko. „Mala som vtedy priateľa z Kolumbie. Často sme do nej chodievali a tak som vedela, že je tam kvalitné kakao, poznala aj dejiny a kontext krajiny. Vedela som o takzvaných cocaleros, ľuďoch, ktorí pestovali koku pravú. O to viac ma to ťahalo, chcela som pomôcť a vymyslieť niečo, aby ľudia mohli žiť udržateľnejším spôsobom. Chcela som, aby ostali pri pestovaní kakaa,“ vysvetľuje Matejíčková. S ďalšími spolupracovníkmi chceli bývalých cocaleros naučiť niečo nové. Začali tým, ako kakao lepšie spracovávať a fermentovať. Kvalitnejšie dopestovaná plodina by totiž pre pestovateľov kakaa znamenala vyššie zisky a aj vyššiu kvalitu života. Odklon od pestovania koky nebol vôbec jednoduchý a trval roky. Potrebná bola spolupráca štátu aj miestnych komunít. „Štát sa snažil bojovať proti drogám už dlhšie. Kolumbia má ale niekoľkotisícové osady, ktoré sa od drog nechceli oslobodiť. Zmena nastala až vtedy, keď začali spolupracovať,“ vysvetľuje Martina. Osady boli pod vládou drogových barónov úplne neslobodné. „Boli síce pod vplyvom teroristických paramilitárnych skupín – nemohli vychádzať slobodne z územia, nemohli robiť, čo chceli a nemali autonómiu. Mali však garantovaný zdroj príjmu. Koka nepodlieha skaze, je modifikovaná, dostali všetky pesticídy. Bol to istý zisk.“ Dôležitú úlohu zohrala podľa Martiny aj indiánska spiritualita. „Oni veria, na matku Zem, na tetu Lunu, strýka Vetra. Vnímali, že využívaním pôdy a matky zeme zabíjajú niekde ďaleko svojich bratov. Vytvárali generačné vlny a ľudí nabádali, aby skončili s drogovým biznisom. Ten bol o krvi prelievaní, o vraždách dobytka. Chceli budovať vlastnú autonómnu komunitu a nechceli byť napojení na cudzí biznis. Starejší a lídri postupne povytláčali drogový biznis.“ Koka pre cocaleros znamenala „galaktický príjem“. Ľudia si na veľké výplaty rýchlo zvykli a nechceli finančne klesnúť. Droga im však prinášala nepredvídateľný život a strach, aký si väčšina ľudí nevie ani predstaviť. Martina pôsobí aj v kolumbijskom regióne Caquetá. Opisuje ho ako polodivoký región pri Amazonskom pralese. Kakao v ňom pestujú približne tri roky a ľudia si v ňom vybudovali všetko svojpomocne. „Miestni mi hovorili, že sa báli opustiť domov, že nikdy nevedeli, či ešte nájdu svojich blízkych doma, keď sa vrátia. Oni bojovali aj medzi sebou. Každý chcel zarobiť viac a mali medzi sebou takpovediac mafiánske vzťahy. Aj pestovatelia si medzi sebou robili zle a zabíjali sa.“ Podľa Martiny ale takýto život nebol udržateľný a po čase chceli mať najmä pokoj. Pochopili, že aj oni musia začať bojovať proti drogovému biznisu. Z koky na kakao prešiel aj Juan. Dnes žije v malej chatrči schovanej vysoko v sopečnom pohorí. Tam si vytvoril s rodinou svoju sebestačnosť. Chovajú tam sliepky, pestujú si plodiny, sliepky kŕmia banánmi. Dlho nemali ani žiaden dopravný prostriedok, čo znamenalo, že deti museli bežne pešo chodiť tri hodiny do školy a ďalšie tri hodiny domov. Niekedy rodina vôbec nemala peniaze na to, aby sa deti mohli ísť vzdelávať.  „Juan prišiel o všetko. On bol cocalero, čo znamená, že kedysi zarábal obrovské peniaze. V drogovom biznise síce dali veľa, ale aj brali veľa, čiže keď si človek aj niečo doprial, kúpil a vybudoval, mohol o to rýchlo prísť. Rodiny cocaleros mali svoje usadlosti, ktoré si generačne vystavali. Mali takzvané fincas – krásne tehlové domy, no z nich ich vyhodili a tak sa aj Juan ocitol na ulici,“ približuje jeho príbeh Martina. Juan s rodinou utiekol a ukrýva sa v horách. Preto je aj jeho dom zasadený do svahov tak, aby neboli viditeľný. Koku dnes už nepestuje. Namiesto nej zbiera kakao z veľmi strmých povrchov sopečného pohoria. Zarobil a mohol rodine kúpiť staršiu štvorkolku. Vďaka nej už deti nemusia chodiť do školy pešo. „Pre nich je to obrovská zmena v živote,“ vysvetľuje Martina. „Sú to veľmi jednoduchí ľudia, no sú neuveriteľne dobrí. Sú naučení žiť z veľmi mála v skromných pomeroch. Žijú ako keby sa u nich zastavil čas. V domoch majú piecku, na ktorej si pečú placky z kukurice, majú sliepky, zeleninu a ovocie. Kávu si drvia aj pražia tam a pijú ju na turka. My im chceme pomôcť zvýšiť kvalitu života.“ Nie každý má ale takýto úspešný príbeh. Niektorí vraj pri kakau vydržali rok a potom prešli buď späť ku koke alebo k plodinám, ktoré sú menej náročné. Pestujú napríklad kukuricu. Odchod od koky nebol jednoduchý. Spolupracovať museli miestni aj štát. Bývalí cocaleros si uvedomovali, že prídu o výrazný príjem, no uprednostnili bezpečie. Stále sa učia nové veci a vedia dopestovať prémiové kakao, ktorého cena na trhu stúpa. To znamená, že pestovatelia si môžu pýtať viac peňazí za svoju prácu. „My máme prémiovú kvalitu a vieme ísť k vyšším mzdám, ale stále to nedosahuje toľko, ako keď pestovali koku. Keď sa ich spýtame, aké priemerné príjmy mali ako cocaleros, začnú sa smiať a hovoria, že to sa vôbec nedá porovnať.“ V regióne Caquetá je kakao novinkou. Stále sa v ňom nájdu aj polia s kokou, no ľudia si naplno užívajú, že drogový biznis sa im podarilo vytlačiť. Potrvá pravdepodobne ešte dlho, kým zabudnú na nedávnu históriu spojenú s kokaínom. „Ešte stále by som za niektoré územia nedala ruku do ohňa. Drogový biznis sa ale zmenil a je zorganizovaný úplne inak. Keď bol najväčší drogový boom – počas Pabla Escobara – hocikedy niečo vybuchlo. Bežný človek vtedy nemal istotu, čo sa stane, keď vyjde na ulicu. Nemohol vedieť, či práve nevybuchne v jeho okolí obchod alebo auto. Oni vytvárali strach všade a chceli kontrolovať štát,“ pokračuje Martina. Slovenka nám približuje aj iné taktiky drogových barónov. „Vyberali si slabých, krehkých ľudí či siroty a od malička ich držali na drogách, aby si ich úplne zaviazali. Tí ľudia nevedia bez drogy prežiť. Takých ľudí je stále vidno napríklad v Bogote. Sú to ľudia, ktorí nemajú čo stratiť, nemajú pud sebazáchovy.“ „My sme náhodou zabočili do horších častí a stáli sme na križovatke. Prišiel k nám taký človek a začal nám kopať do kolies. Museli sme mu niečo dať, inak by nám ublížil. Taký človek sa už nedá prevychovať.“ V Kolumbii bolo pri podobných krádežiach populárne používať kyselinu. Keď človek zlodejom vzdoroval, poliali ho kyselinou. „Útočili tak najmä na ženy. Kým sa spamätali z toho, že im niekto ublížil, zlodeji si zobrali, čo chceli. Stále je vidieť veľa ľudí, ktorí sú popálení kyselinou,“ opisuje a hovorí, že dnes je už Kolumbia bezpečnejšia.  Miestni stále nezabúdajú ani na to, ako ľudia z drogového biznisu nadobúdali nové teritória. „Keď chceli strategické miesta, tak v podstate prišli a začali strieľať, aby vytvorili strach. Začali zabíjať dobytok. Keď to nezabralo, pokračovali deťmi a ženou. Nakoniec popravili aj muža a získali miesto. Preto presviedčanie cocaleros nebolo úplne náročné. Chceli bezpečie,“ hovorí Martina. „Keď to porovnáme teraz, je to na úplne inej úrovni. Už nikto nemá strach ísť na ulicu a povedať si svoj názor. Posunulo sa to smerom k demokracii. Stále nie je dokonalá, ale ľudia sa vedia zhromaždiť. Majú aj väčšie kontakty na zahraničie, čomu pomohol aj internet. V 2018 som prišla na jedno územie a miestni sa rozplakali, keď videli, že je to tam bezpečné aj pre mňa – ženu Európanku. Muselo to tam kedysi byť veľmi divoké,“ uzatvára Slovenka. Drogový biznis je síce v krajine stále prítomný, no je sofistikovanejší a pozitívne je, že naň nedoplácajú bežní ľudia. "}
