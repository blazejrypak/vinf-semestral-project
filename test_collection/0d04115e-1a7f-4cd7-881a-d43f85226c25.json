{"url": "https://www.aktuality.sk/clanok/307746/komentar-zola-mikesa-azyl-ano-peniaze-zadarmo-nie/", "title": "Komentár Zola Mikeša: Azyl áno, peniaze zadarmo nie", "body": "Skutočnosť, že v rámci koaličných hádok už aj nemeckí politici začali uvažovať o utečeneckých lágroch na hraniciach či označení Afganistanu za bezpečnú krajinu, je alarmujúca. Zdravý rozum zvíťazil, vládna koalícia sa dohodla a tieto absurdity zatiaľ zamietla. Ak však protiutečenecká klíma v spoločnosti bude pretrvávať, extrémizmus sa ako hlavný politický prúd rozšíri z Budapešti až do Berlína. Európa potrebuje dlhodobý plán a okamžité zmeny.  Tou prioritnou musí byť zrušenie akýchkoľvek peňažných dávok pre žiadateľa o azyl sprevádzané bezpodmienečným udelením pracovného povolenia. Zároveň je nutné prijať celurópsku minimálnu mzdu, aby ,,kapitál\" nevyužil utečencov na zníženie platov.  Neprispievali do našich sociálnych fondov, tak žiadne finančné dávky z nich zatiaľ nedostanú. Ubytovanie áno, ale v lacných nájomných bytoch. Nájomné si zdraví migranti budú musieť zaplatiť alebo odpracovať – hoc aj verejnými prácami. Kto to nechce akceptovať, nik ho tu nedrží.  Únia musí využiť súčasnú situáciu pre svoj ekonomický rozvoj, migranti budú zarábať na naše dôchodky, vďaka nim už nebudeme odchádzať do penzie tri dni pred smrťou. A keď Európania budú vidieť migrantov makať na miestach, ktoré oni sami nechcú, ich pohľad na utečencov sa začne meniť.  Európski politici zas musia zabudnúť na pokusy rozlišovať medzi ekonomickými migrantami a utečencami. Zisťovať si osud každého jedného žiadateľa o azyl je drahé a nemožné. Treba prijať všetkých. Nie, nepôjdeme niekam do Hindukúšu zisťovať, či teroristi idú po každom jednom Afgáncovi, ktorý to o sebe tvrdí. Stačí, ak si overíme, že on sám nie je na teroristickom zozname. Ak nie, cesta živiť sa v Európe prácou pri doržiavaní našich zákonov nech je otvorená pre každého. Zabránime tým možnosti, že by sme čo i len jediného oprávneného žiadateľa poslali späť do utrpenia. Právo na azyl zostane zachované.  Zima utečencov po ceste trýzni ale nebrzdí, konflikt v Sýrii nestráca na intenzite – to všetko dáva tušiť, že počet ľudí hľadajúcich útočisko v Európe bude i naďalej stúpať. Neochotu občanov absorbovať viac migrantov za súčasných podmienok už nemožno prepínať. Riešením je teda zmeniť tie súčasné podmienky. A to tak, aby väčšina európskych voličov začala považovať migrantov za prínos a nie za ťarchu. Aby boli ochotní prijať ich viac. Všetkých. "}
