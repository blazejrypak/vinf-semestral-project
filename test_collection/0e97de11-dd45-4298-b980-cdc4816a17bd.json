{"url": "https://www.aktuality.sk/clanok/810343/sud-v-kauze-bmg-a-horizont-majsky-neprisiel-ani-sa-neospravedlnil/", "title": "Kauza BMG a Horizont: Majského odsúdili na 9 rokov", "body": "Najvyšší súd dnes pokračoval v súdnom procese pre tunelovanie nebankových subjektov BMG Invest a Horizont. Senát v zložení sudkýň Aleny Šiškovej, Jany Serbovej a Gabriely Šimonovej, krátko predpoludním rozhodol tak, že odvolanie Majského zamietol ako nedôvodné. „Spravodlivosť dobehla ďalšieho, čo si celý život myslel, že je nad zákonom a snáď obštrukciami sa spravodlivosti vyhne. Nestalo sa tak,“ reagoval na verdikt dozorujúci prokurátor prípadu Ján Šanta. Očakáva, že obhajoba využije všetky možné mimoriadne opravné prostriedky. „Ale obavy zo zvrátenia tohto právoplatného rozsudku nemám,“ zdôraznil. Šanta podal obžalobu pre tunelovanie nebánk v novembri 2004. Rozsudok teda padol po necelých 16 rokoch. „Je to kus môjho života,“ povedal. Senát krátko predpoludním rozhodol tak, že odvolanie Majského zamietol ako nedôvodné. Platí tak pôvodné rozhodnutie súdu, že obžalovaný je vinný a odsedí si 9 rokov vo väzení. Najvyšší súd odvolanie obžalovaného Jozefa Majského zamietol, potvrdil tak deväťročný trest, ktorý mu vymeral Špecializovaný trestný súd za pokračujúci trestný čin podvodu. Odvolací súd považuje tento trest za primeraný. Podľa senátu je nepochybné, že sa Majský dopustil skutku, ktorý mu je kladený za vinu.„Súd pri uznaní viny vzal do úvahy veľkosť škody, početnosť poškodených aj dlhú dobu páchania trestnej činnosti.“ Trio obžalovaných Majský, Brtva a Pachinger konalo podľa predsedníčky senátu so zištným motívom. „Všetko naplánoval Majský, ktorý sa pohyboval v ekonomickom prostredí. Nahovoril Vladimíra Fruniho, že nemá inú šancu ako spoločnosti predať a ak to prevezmú jeho ľudia, nič sa mu nemôže stať.“ Podľa súdu nebol produkovaný žiadny dôkaz, že by do nebánk investovali. Majský kúpil Horizont cez nastrčené osoby za symbolickú korunu a cez nastrčené firmy. „Získal tým 40 miliónov korún v hotovosti a 800 miliónový majetok,“ zdôraznil súd. Jeho konanie je preukázané priamymi dôkazmi, a to predovšetkým výpoveďou Vladimíra Fruniho aj Mariána Šebeščáka, ktorí pôvodne stáli za nebankovým impériom.  Majský Frunimu nahovoril, že zariadi aby vláda uznala pohľadávku voči Slovenským telekomunikáciám. To sa však nestalo. Rozsudok je právoplatný. Najvyšší súd bezodkladne po skončení verejného zasadnutia nariadil výkon trestu a vydal príkaz na dodanie Majského do výkonu trestu. Nie je vylúčené, že si ho Majský, ako český občan, odpyká v Českej republike. Majského advokát Peter Filip už avizoval, že využije všetky zákonné prostriedky, aby zvrátil toto rozhodnutie, ktoré považuje za nezákonné. Verdikt ho zaskočil. „Nemal som predstavu, že toto konanie bude prebiehať. Nemám teda vôbec žiadnu predstavu o jeho realizácii.“ Deväťročný trest s odstupom 18 rokov považuje za veľmi prísny. „Máme rok 2020, akú prevenciu predstavuje tento trest pre 74-ročného človeka?“ Svojho klienta označil za chorého človeka, ktorého zdravotné problémy sa za posledné roky len prehĺbili. Už preto, že súd vôbec obnovil konanie voči Majskému vzhľadom na jeho zdravontý stav, sa obrátil na Ústavný súd. Podnikateľ si vo väzbe odsedel približne dva a pol roka, tak skoro sa teda z väzenia na podmienku nedostane. Podľa prokurátora Jána Šantu dnes neexistovali dôvody, aby sa v procese nepokračovalo. Šanta považuje pôvodný rozsudok Špecializovaného trestného súdu za správny a zákonný. Obžalovaný Jozef Majský na súd opäť neprišiel, ani sa neospravedlnil. Dozorujúci prokurátor Ján Šanta to považuje za vrchol arogancie. „Za daných okolností si neviem predstaviť, aby sme toto akceptovali a nekonali,“ vyhlásil. Senát však predpoludním prekvapujúco stratil trpezlivosť s Majským a rozhodol, že verejné zasadnutie bude, hoci sa obžalovaný podnikateľ nedostavil. Potom čo súd prečítal 41-stranové Majského odvolanie, prišli konečné návrhy oboch strán. Dozorujúci prokurátor Šanta zdôraznil, že verdikt Špecializovaného trestného súdu, ktorý Majskému vymeral deväť rokov väzenia, považuje za zákonný a dôvodný. Súdu preto navrhol, aby odvolanie zamietol ako nedôvodné. Pripomenul, že obdobne Najvyšší súd rozhodol aj v prípade Patrika Pachingera a Dávida Brtvu, ktorí boli podľa prokurátora len bielymi koňmi Jozefa Majského. Podnikateľov advokát Peter Filip naopak trval na podanom odvolaní a žiadal úplné oslobodenie svojho klienta, alebo aby Najvyšší súd odsudzujúci rozsudok zrušil a vrátil do Pezinka na opätovné konanie a rozhodnutie.  Fakt, že sa Najvyšší súd rozhodol pojednávať napriek neprítomnosti Jozefa Majského, považuje advokát za chybu.  „Myslím si, že tento postup bol nesprávny,\" reagoval. Súd pôvodne prerušil pojednávanie do 11:45, kedy padol rozsudok. Stalo sa tak 19 rokov po tom, ako nebankovky zavreli svoje pobočky.  Deň pred termínom posledného pojednávania 1. júla sa Majský podrobil operácii v súkromnej nemocnici v českom Šumperku. Teraz je už v domácej liečbe. „Jeho advokát nahlásil štátnemu zastupiteľstvu adresu v Ostrave. Zdržiava sa v byte u priateľa,“ vysvetlil Šanta. Na Majského je vydaný aj európsky zatykač. V polovici júna  Krajské štátne zastupiteľstvo v Ostrave podalo na Krajský súd v Ostrave aj návrh na vzatie Majského do predbežnej väzby. Súd však na to dôvody nevidel. Teraz sa koná o vydaní Majského na Slovensko. Vydávacie konanie ešte neskončilo. To, že prebieha šetrenie v rámci vydávacieho konania však podľa Šantu neznamená, že Majský nemohol prísť na pojednávanie. „Bol prepustený z nemocnice, je v súkromnom obydlí, je teda evidentné, že už liečbu nepotrebuje. Ak by potreboval ambulantné ošetrenie, v zmysle zákona je povinný túto skutočnosť oznámiť. On sa rozhodol, že sa jednoducho nebude kontaktovať so slovenskou stranou a zotrvá v tom prechodnom obydlí,“ hovorí prokurátor. Ako dodal, ak by prišiel, bol by to silný dôvod na zrušenie európskeho zatykača. „Jeho dobrovoľná účasť na pojednávaní má podľa mňa prioritu,“ myslí si prokurátor. Majský sa však rozhodol neprísť.  Už na predchádzajúcom pojednávaní pripomenul Šanta okolnosti Majského prepustenia z väzby pred 16 rokmi.  „Čo zasiali Dobroslav Trnka s Marianom Kočnerom v roku 2004, to žneme dnes,” vyhlásil prokurátor pred súdom. Pripomenul medializované informácie o tom, že Kočner pred rokmi dal pokyn vtedajšiemu generálnemu prokurátorovi Trnkovi. Ten sa následne obrátil na krajského prokurátora s pokynom o prepustenie z väzby. Šanta hovoril, že tam sa začali obštrukcie, ktoré dodnes pokračujú. Podnikateľa Špecializovaný trestný súd odsúdil ešte v roku 2015 na deväť rokov väzenia. Definitívne slovo však musí povedať Najvyšší súd a ten sa k tomu dostal až dnes. Majský sa totiž zo zdravotných dôvodov doteraz nedostavil ani na jedno jediné pojednávanie najvyššieho súdu.  Vlani v marci Majského stíhanie vzhľadom na jeho zdravotný stav prerušili. Tento rok sa však stíhanie obnovilo, čo zaskočilo aj jeho advokáta Filipa.  „Nečakal som, že po doplneniach znaleckých posudkov bude pokračované v trestnom stíhaní obžalovaného.” Filip oznámil, že podal Ústavnú sťažnosť. „Tieto postupy, zatýkací rozkaz a európsky zatýkací rozkaz, aj pokračovanie trestného konania, považujem za nezákonné,” odôvodnil. Kauza sa podľa dozorujúceho prokurátora Úradu špeciálnej prokuratúry začala krachom spoločností Horizont a BMG Invest koncom roka 2001. Škodu vyčíslil na 488 miliónov korún plus ďalších 40 miliónov v hotovosti.  „Iniciatívou Majského bolo vytĺcť zo skrachovaných spoločností posledné aktíva prostredníctvom bielych koní - Pachingera a Brtvu - cez schránkové spoločnosti z daňových rajov, ktoré sa pokúšali infiltrovať do spoločností BMG a Horizont. To sa im formálne darí a celá vec sa končí sfalšovaním zmlúv a vybratím 53 miliónov korún v hotovosti,“ uviedol v minulosti pred súdom. Brtvu s Pachingerom odsúdil Najvyšší súd už pred dvoma rokmi, keď Majského vylúčil na samostatné konanie. Prvý dostal deväť a druhý sedem rokov. Dávid Brtva je už od augusta 2018 na podmienku na slobode, keďže si väčšinu trestu odsedel už vo vyšetrovacej väzbe.  "}
