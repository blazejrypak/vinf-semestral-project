{"url": "https://www.aktuality.sk/clanok/yhbwg0e/hzs-najlepsia-ochrana-pred-zasahom-bleskom-v-horach-je-prevencia/", "title": "HZS: Najlepšia ochrana pred zásahom bleskom v horách je prevencia", "body": "Počas letných búrok je v horách zvýšené riziko zásahu bleskom. Dôležité je preto dôsledné plánovanie túr, sledovanie počasia aj počas turistiky či nájdenie vhodného miesta úkrytu. Najlepšia ochrana pred zásahom bleskom v horách je tak prevencia. Zdôrazňuje to Horská záchranná služba (HZS) na sociálnej sieti Ministerstva vnútra SR. Dôležité je sledovať predpoveď počasia, výstrahy na stránkach Slovenského hydrometeorologického ústavu (SHMÚ), IMGW (poľský hydrometeorologický ústav) či HZS. „Ak je túra dlhá, po hrebeni alebo bez možnosti rýchleho úniku, je najlepšie začať už skoro ráno. Pekné počasie totiž nemusí vydržať po celý deň. Búrky oveľa častejšie prichádzajú v poobedňajších hodinách,\" upozorňuje HZS. Nevyhnutné je tiež podľa HZS sledovať počasie aj počas túry. Ak sa blíži búrka, HZS odporúča čo najrýchlejšie zísť do údolia. „Na hrebeňoch a vrcholoch je oveľa väčšia pravdepodobnosť zasiahnutia bleskom, preto je potrebné čo najrýchlejšie zísť do údolia,\" vysvetľuje HZS. Pripomína tiež, že blesky najčastejšie udierajú do najvyšších položených predmetov v okolí. Elektrický náboj si vyberá čo najkratšiu cestu, ako sa vybiť. Nebezpečné sú preto napríklad samostatne stojace stromy alebo voľné priestranstvá, stĺpy vysokého napätia. „Ak nie je čas na útek do doliny, odporúčame čo najrýchlejšie skúsiť nájsť úkryt, napríklad chatu, útulňu, preto je dobré mať naštudovanú trasu a vedieť, kde sa takéto objekty nachádzajú. Ďalším veľmi dobrým úkrytom je auto,\" vymenovala HZS. Ak nie je možné nájsť lepší úkryt, je potrebné vyhľadať miesto pod úrovňou terénu, napríklad priekopu. V prípade, že je v blízkosti les, HZS odporúča vyberať si miesto radšej hlbšie v lese ako na jeho okraji. V prípade, že je úkryt ďaleko, HZS odporúča odložiť pred búrkou ďalej od seba kovové predmety, dať sa do podrepu na izolačnú podložku, napríklad batoh. Vhodné je tiež chrániť si sluch. „Dodržujte vzdialenosť od ďalších osôb,\" dodala HZS.  "}
