{"url": "https://www.aktuality.sk/clanok/244203/grecke-predsednictvo/", "title": "Grécke predsedníctvo", "body": "Grécko v tomto smere rozhodne nepatrí medzi začiatočníkov. Privilégium a zároveň povinnosť byť na čele Rady mu prináleží už po piatykrát. Podľa vyjadrenia prezidenta Európskej komisie, José Manuela Barrosa, Grécko predstavuje \"veľmi skúseného pilota Európskej únie\". Avšak na rozdiel od predchádzajúcich rokov, dnes stojí pred touto úlohou v dobe, kedy sa samo spamätáva z dlhodobej recesie. Grécky premiér, Antonis Samaras, však vidí obrat v súčasnom stave, keďže postupne dochádza k oživeniu ekonomiky a návratu k hospodárskemu rastu. Rovnako i Barroso verí, že tento štát má najhoršie už za sebou. Ekonomická situácia krajiny ostáva i naďalej hodnotená negatívne. Obavy pramenia najmä z vysokej miery nezamestnanosti, ktorá sa vyšplhala až na 27% a z národného dlhu, ktorý predstavuje 169,1% HDP. Do pozornosti sa dostal aj rozpočet predsedníctva, ktorý Grécko prispôsobilo svojej ekonomickej situácii. Jeho hodnota, patriaca k najnižším vôbec, nie je zásadná pre úspech predsedníctva. Dôležitejším faktorom na zvládnutie tejto úlohy zostáva dobrá príprava a odborníci, o ktorých nie je núdza. Tak ako každý predsedajúci štát, rovnako i Grécko má na toto obdobie stanovené určité priority. V agende sú zahrnuté najproblematickejšie oblasti v rámci Európskej únie, a taktiež sa v nej odzrkadľujú témy dôležité z pohľadu národných záujmov, resp. príslušného regiónu. Ako základné ciele sú vytýčené: posilnenie občianskej spoločnosti EÚ, prehlbovanie menovej únie, a budovanie európskej demokracie s dôrazom na rozširovanie občianskych práv. Politika EÚ bude pod vedením Grécka orientovaná na štyri hlavné oblasti: Každá z nich poukazuje na problémy, ktoré v dnešnej dobe trápia Európu, no najmä Grécko. Okrem už spomínanej celkovej nezamestnanosti je na tom najhoršie mládež - až 57% mladých Grékov si nedokáže nájsť prácu. Ilegálna imigrácia je v štáte na vzostupe, a spája sa s náročnejším spravovaním vonkajších hraníc EÚ. V neposlednom rade republika donedávna čelila hrozbe opustenia eurozóny. Predsedníctvo umožní Grécku uviesť tieto záležitosti do centra pozornosti a ukázať \"27-čke\", že je právoplatným členom, ktorý je schopný zdolávať prekážky. Zároveň má pre neho i nemalý vnútropolitický význam, keďže by mohlo napomôcť obnoveniu dôvery občanov voči EÚ, ktorá je na historicky najnižšom bode. V najbližších mesiacoch Grékov čaká predsedanie a organizovanie stretnutí Rady, summity, príprava sprievodných akcií, no i voľby do Európskeho parlamentu. Len na samotný január je naplánovaných viac ako 30 rôznych podujatí. Pre každý členský štát je toto obdobie náročné a samotná príprava na neho trvá viac ako dva roky. V prípade nováčikov, medzi ktorých patrí napríklad aj Slovensko, sa odporúčaná doba pohybuje v rozmedzí dvoch až štyroch rokov. Lucia Černická, študentka bezpečnostných štúdií na Karlovej univerzite v Prahe "}
