{"url": "https://www.aktuality.sk/clanok/313178/komentar-ronalda-izipa-dalsia-vojna-na-obzore/", "title": "Komentár Ronalda Ižipa: Ďalšia vojna na obzore", "body": "V marci 2011 sa OSN rozhodlo, že líbyjská vláda sa k protestujúcemu obyvateľstvu správa nehumánne. Netrvalo dlho a začali nasledovať letecké útoky európskych krajín a podpora protivládnych síl, ktorých cieľom bolo priniesť do krajiny demokraciu. Podobne ako v Sýrii však v pozadí stáli ekonomické záujmy – ropné polia Líbye, ktoré produkovali takmer dva milióny barelov ropy denne. Ani po piatich rokoch však demokracia do Líbye neprišla. A ani tak skoro nepríde – krajina nikdy nebola rozdelená viac ako teraz. Nielenže má dve rôzne vlády – jednu v Tripolise a druhú v Tobruku, ale jej zvyšok tvoria desiatky kmeňov s vlastnými záujmami a ambíciami. A čo je horšie, v krajine silnie pozícia ISIS, ktorá si v súčasnom chaose brúsi zuby na existujúcu ropnú infraštruktúru. Tá momentálne produkuje asi len štvrtinu toho, čo za čias Kaddáfího, no pre ISIS by to boli ďalšie masívne príjmy z predaja ropy. ISIS využíva bezvládie v krajine, keď sa mu podarilo obsadiť významné mesto Sirte spolu so stovkami kilometrov pobrežia. Jeho posledné útoky na ropné terminály zvyšujú obavy o to, že Líbya sa môže stať druhou Sýriou. Avšak snaha západu o vytvorenie vlády národnej jednoty je v nedohľadne a tak sa rozmýšľa o vyslaní pozemných jednotiek, ktoré budú s ISIS bojovať. Nikto v Európe si neželá ďalší islamistický kalifát v jej tesnej blízkosti, najmenej Taliansko. A tak sa zdá, že nová vojna je nevyhnutná. V priamom prenose vidíme ďalšiu zlyhanú snahu západu „šíriť demokraciu“ svetom. Západ, ktorý sponzoroval zmenu režimu v Líbyi zisťuje, že jej nepredvídateľné následky môžu byť obrovské. Líbya, Sýria, Ukrajina, to všetko sú miesta, kde ekonomické a politické záujmy narušili existujúcu stabilitu. A táto nestabilita nemusí ohroziť iba danú krajinu, ale dokonca aj stabilitu samotnej Európy. Je irelevantné, ako úprimne to politická elita so šírením demokracie myslí vážne, a do akej miery je to iba PR pre vlastné zisky. To podstatné je, že demokracia, prosperita alebo sloboda sa rozsievať po svete nedajú. Sú to morálne hodnoty, ktoré musí národ, skupina či jednotlivec objaviť sám. Až keď sám zistí ich prínos, až potom ich bude chrániť, bojovať za ne a bude ochotný za ne aj umrieť. V opačnom príde vznikne iba chaos, v ktorom budú tisíce ľudí zomierať nevediac prečo. Západ sa bude snažiť minimalizovať svoje straty tým, že bude podporovať priateľské „demokratické“ skupiny. Bude tak financovať, cvičiť a vyzbrojovať umiernených islamistov, ktorí ako v prípade Líbye, sú súčasťou al-Kájdy. A tak sa opäť strelíme do vlastnej nohy. Hlavnou snahou európskej integrácie je priniesť Európe dlhodobý bezpodmienečný mier. Ak to chce štáty EÚ dosiahnuť, mali by zvoliť menej intervencionistickú zahraničnú politiku. V opačnom prípade sa ich sny môžu začať rýchlo rozplývať. "}
