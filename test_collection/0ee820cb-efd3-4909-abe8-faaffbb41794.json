{"url": "https://www.aktuality.sk/clanok/513055/policia-navrhuje-prokurature-aby-obzalovala-igora-matovica/", "title": "Polícia navrhuje prokuratúre, aby obžalovala Igora Matoviča", "body": "Polícia ukončila vyšetrovanie poslanca Národnej rady SR a predsedu hnutia OĽaNO Igora Matoviča obvineného z ohovárania premiéra Roberta Fica (Smer-SD) v kauze údajného účtu v daňovom raji Belize. Vyšetrovateľ navrhne obžalobu Matoviča. Informoval o tom hovorca Prezídia Policajného zboru Martin Wäldl. „V súčasnosti vyšetrovateľ skonštatoval vyšetrovanie za skončené a jeho výsledky za postačujúce na podanie návrhu na obžalobu,“ uviedol Wäldl. Podľa toho vyšetrovateľ umožnil procesným stranám preštudovať spis a podať návrhy na doplnenie vyšetrovania. „Následne bude vyšetrovanie ukončené podľa § 209 Trestného poriadku predložením spisu prokurátorovi s návrhom na podanie obžaloby,“ ozrejmil. Termín, kedy sa tak stane, nie je možné v súčasnosti určiť, doplnil. Igor Matovič reagoval, že sa ukončeniu vyšetrovania s takýmto záverom nečuduje. „Vôbec sa nečudujem výkonu vyšetrovateľa Laha, ktorého Kaliňák pravidelne používa na špinavú prácu voči opozičným politikom a ututlanie korupčných káuz vládnych politikov,“ uviedol v stanovisku. „Dozorujúci prokurátor prvú snahu vyšetrovateľa Laha ma obviniť zmietol argumentačne zo stola. Následne zasiahol Ficov človek z Generálnej prokuratúry a môjmu dozorujúcemu prokurátorovi zakázal mať vlastný názor a prikázal opätovné účelové obvinenie,“ doplnil. Podľa opozičného poslanca do dnešného dňa NAKA ani Generálna prokuratúra neurobili krok na skutočné preverenie, či Robert Fico vlastní v Belize schránkovú firmu so 700 miliónmi eur na účte. „Kaliňákovej NAKA stačilo, že si Fico z Belize zabezpečil papier, že na Belize nemá žiadnu firmu a účet vedený na svoje meno. To je samozrejme 'bluf', lebo žiadny vlastník schránkovej firmy nemá schránkovú firmu a jej účet vedený na svoje meno, ale na meno bieleho koňa,“ objasnil Matovič. Tvrdí, že jeho povinnosťou bolo zverejniť závažné podozrenie, aj keď z anonymného zdroja. „To, že Robert Fico dovolí takto masívne zneužívať políciu a prokuratúru vo svoj prospech, bohužiaľ, svedčí skôr proti nemu samému. Ak si Robert Fico myslí, že pravdu o jeho účtoch takto umlčí, nech si poslúži a strčí ma do basy. Nebojím sa ho,“ vyhlásil Matovič. Z ohovárania premiéra Fica obvinila polícia Matoviča koncom minulého roka. Obvinenie malo súvisieť s výrokmi opozičného poslanca o schránkovej firme a účte v Belize. S informáciou o Ficovi vyrukoval Matovič v polovici augusta 2015 najprv na sociálnej sieti, potom aj na tlačovej besede. Vychádzal pritom z anonymných informácií, ktoré si našiel v poštovej schránke. Podľa anonymu si mal Fico s manželkou ešte v roku 2008 založiť schránkovú firmu v Belize. Na dvoch účtoch tejto firmy malo byť podľa lídra OĽaNO-NOVA 674 miliónov dolárov. Premiér Fico označil Matovičove vyhlásenia za hlúposti. Polícia Matovičove informácie preverovala cez finančnú spravodajskú jednotku v Belize. Tá uviedla, že Fico a jeho manželka nemajú a ani v minulosti nemali žiadne osobné alebo podnikateľské účty alebo iné finančné produkty vedené vo finančných inštitúciách v Belize. "}
