{"url": "https://www.aktuality.sk/clanok/707326/dopravna-nehoda-v-novakoch-si-vyziadala-zivot-40-rocneho-muza/", "title": "Dopravná nehoda v Novákoch si vyžiadala život 40-ročného muža", "body": "Život 40-ročného muža si vyžiadala dopravná nehoda, ku ktorej došlo v pondelok (8. 7.) približne o 16.41 h na ceste I/9 v Novákoch. Čelnú zrážku dvoch osobných áut polícia vyšetruje, informoval v utorok TASR trenčiansky krajský policajný hovorca Pavol Kudlička. „Dvadsaťsedemročný vodič na aute Hyundai jazdil v smere od centra Novák na Prievidzu, keď prešiel do protismeru, kde sa čelne zrazil s oprotijazdiacim autom Ford,“ opísal Kudlička. Pri dopravnej nehode 40-ročný vodič Fordu utrpel zranenia, ktorým na mieste podľahol. Vodič Hyundaiu utrpel ľahké zranenia, policajti ho podrobili dychovej skúške s negatívnym výsledkom. „Vyšetrovateľ z Prievidze začal v tejto súvislosti trestné stíhanie vo veci prečinu usmrtenia. Dopravná nehoda je v štádiu vyšetrovania,“ dodal policajný hovorca. "}
