{"url": "https://www.aktuality.sk/clanok/418354/opity-vodic-nafukal-takmer-tri-promile-pred-policiou-chcel-ujst/", "title": "Opitý vodič nafúkal takmer tri promile, pred políciou chcel ujsť", "body": "Obvinenie z prečinu ohrozovania pod vplyvom návykovej látky hrozí 37-ročnému mužovi z Ilavy. Pred ilavskými policajtmi ušiel do poľa. V dychu mu namerali takmer tri promile alkoholu. Ako dnes TASR informovala trenčianska krajská policajná hovorkyňa Elena Antalová, policajti spozorovali v stredu (22.2.) okolo 22.00 h medzi Ilavou a obcou Košeca odstavené osobné motorové vozidlo Renault, ktorého vodič komunikoval s chodkyňou. „Po tom, ako vodič uvidel policajnú hliadku, začal utekať do poľa. Policajti ho chytili, povedal im, že utekal preto, že nemá vodičský preukaz a pil. Následne sa podrobil dychovej kontrole s výsledkom 2,65 promile, opakovaná dychová skúška ukázala hodnotu 2,85 promile,“ uviedla Antalová. Ako dodala, vodičovi policajti následne obmedzili osobnú slobodu. Po vytriezvení a vykonaní potrebných procesných úkonov muža neminie obvinenie z prečinu ohrozovania pod vplyvom návykovej látky. "}
