{"url": "https://www.aktuality.sk/clanok/210547/samocistenie-slnkom/", "title": "Samočistenie slnkom", "body": "Ultrafialová zložka slnečného svetla totiž aktivuje oxid titaničitý, ktorý pôsobí ako katalyzátor elektrochemickej reakcie, produkujúcej voľné radikály. Tie spolu s dalšími aktívnymi molekulami zničia baktérie, riasy a huby, teda väčšinu alebo celú nečistotu. Zvlášť dobre to vynikne na plastovom záhradnom nábytku, ktorý býva často v kontakte s organickým znečistením. Pravdaže, ak plast obsahuje molekuly oxidu titaničitého. Dvojročné pokusy so záhradným nábytkom z plastu s oxidom titaničitým a bez neho, pričom vedci tento nábytok postriekali zmesou baktérií, machov, rias a húb a potom nechali, aby naň voľne pôsobilo počasie, ukázali, že kým obyčajný nábytok sa na konci v podstate nedal vyčistiť, nábytok s oxidom titaničitým zostal takmer úplne biely a čistý. Členovia tímu preverili, ako efektívne sú rôzne povlaky oxidu titaničitého proti až 30 rôznym zmesiam baktérií, rias húb. Zdokumentovali tiež odpadové elektrochemické produkty na samočistiacich sa povrchoch. Zďaleka však nejde iba o plastový záhradný nábytok. Výskumníci z Fraunhofer-Institut für Produktionstechnik und Automatisierung (IPA) takisto v Stuttgarte (má partnerskú inštitúciu v Žiline) pracujú na vývoji fasádových farieb, obsahujúcich častice oxidu titaničitého. Keď sa stena zašpiní, fotokatalýza organické kontaminanty rozloží a náter bude znovu čistý. Podarilo sa dokonca vyvinúť samočistiaci sa povlak pre sklenné povrchy: „Ak pridáte na sklenný povrch, ako je trebárs displej smartfonu, tenký povlak oxidu titaničitého, oleje z pokožky a odtlačky prstov z neho samé postupne zmiznú,“ doplnil Michael Vergöhl z Fraunhofer-Institut für Schicht- und Oberflächentechnik (IST) v Braunschweigu, vedúci aliancie desiatich z Fraunhoferových ústavov, zameranej na výskum fotokatalýzy. Stačí na to hodina na slnku. Pri predchádzajúcich fotokatalytických povrchoch by musel smartfón zostať na slnku tri dni. Vedci z fraunhoferovskej aliancie chcú v ďalšej etape vyvinúť také povrchy, na ktorých by fotokatalýzu aktivovalo aj umelé svetlo. "}
