{"url": "https://www.aktuality.sk/clanok/le1zyhd/talibovia-strielali-do-davu-demonstrantov-v-dzalalabade/", "title": "Talibovia strieľali do davu demonštrantov v Džalalabade", "body": "Bojovníci Talibanu sa dostali v stredu do potýčky s demonštrantmi v meste Džalalabad na severovýchode Afganistanu po tom, ako rozvášnený dav sňal vlajku tohto militantného hnutia umiestnenú na námestí a nahradili ju afganskou vlajkou. Podľa trojice svedkov talibovia vypálili do davu niekoľko výstrelov a zbili niekoľkých protestujúcich, píše spravodajská televízia CNN. Televízia al-Džazíra informovala, že na mieste prišli o život najmenej dvaja ľudia a 12 ďalších sa zranilo. Televízii CNN sa správy o obetiach potvrdiť bezprostredne nepodarilo. Taliban sa podľa CNN k incidentu bezprostredne nevyjadril. Zábery zverejnené na sociálnych sieťach ukazujú ľudí, ktorí sa s afganskou vlajkou pokúšajú vyliezť na vrchol pamätníka na námestí. Na inom videu je zase vidieť ľudí mávajúcich afganskou zástavou v rušných uliciach Džalalabadu. Demonštrantov sa islamisti pokúšajú na záberoch rozohnať streľbou.  Protest viedli mladí ľudia, zúčastnili sa ho však všetky vekové kategórie, píše CNN. "}
