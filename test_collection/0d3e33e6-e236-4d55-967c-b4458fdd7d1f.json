{"url": "https://www.aktuality.sk/clanok/190286/komentar-za-hranicami-trhu/", "title": "Komentár: Za hranicami trhu", "body": "Minule som sa rozprával s jedným kamarátom. Je to starý pravičiar, ktorý od začiatku podporuje trhové reformy, a čo najrýchlejšiu ponovembrovú premenu Slovenska na demokratický právny štát s trhovým hospodárstvom. Nemá rád komunistov, ani Fica. Ľavicu by v živote nevolil. Z jeho slov však bolo jasné, že ekonomický liberalizmus ho akosi prestáva baviť. Nepatrí k takým tým prvoplánovým kritikom trhu, ktorí ho vinia za finančnú krízu, hlad detí v Afrike, či škvrny na Slnku. Skôr sa mu zdá, že hoci   , príliš veľa sľubov liberálnych ekonómov zostalo nesplnených. „Dnes si nemyslím, že Slovensko by bolo na tom omnoho lepšie, keby miera prerozdeľovania bola o desať percent nižšia“, povedal.Nad slovami môjho známeho som veľa rozmýšľal. Taký postoj začína mať viacej ľudí. Nejde o to, žeby prestali dôverovať trhu ako generátoru bohatstva. Skôr majú pocit, že ekonomickí liberáli sa pri presadzovaní systémových reforiem príliš sústredili na technokratické detaily a málo pozornosti venovali hlbším inštitucionálnym prvkom, ktoré vôbec hladké fungovanie trhu umožňujú. Ak by sa nám však zmienené prvky podarilo ozdraviť, slovenská ekonomika by sa mohla ďalej zdynamizovať. A už by nič nestálo v ceste tomu, aby sa Slovensko stalo jednou z najvyspelejších krajín sveta.   Právny štát a vláda zákona je alfou a omegou ekonomického pokroku. Veľa ľudí sa čudovalo, prečo sa vládna koalícia toľko vyčerpáva voľbou generálneho prokurátora, či zápasom s predsedom Najvyššieho súdu. Lenže bez presadenia práva, poriadku a spravodlivosti nebude v republike fungovať ani to ostatné. Biznis potrebuje jasné a transparentné pravidlá, najmä však dobrú ochranu súkromného vlastníctva a zmluvných záväzkov. Spoločenským ideálom by malo byť, aby slovo podnikateľa znamenalo rovnako silnú záruku ako notárom overená písomná zmluva. V 90. rokoch bolo dôležité dostať neefektívne spravovaný štátny majetok do súkromných rúk. Ekonomickí liberáli veľa hovorili o súkromnom vlastníctve ako nevyhnutnom základe slobodnej spoločnosti a vôbec civilizácie ako takej. V súčasnosti však do popredia vystupuje skôr otázka prevodu vlastníctva. Inak povedané: dnes nie je hlavným problémom nedotknuteľnosť vlastníctva (aj keď aj tu sú možné zmeny k lepšiemu), ale otázka vynútenia zmluvných záväzkov. Všetko toto si vyžaduje justíciu, ktorá je čestná, profesionálna, odborne kompetentná a rozhoduje rýchlo, nestranne a spravodlivo. Či takú dnes máme a či funguje na Slovensku právny štát, nech si každý čitateľ zodpovedá sám.   Prax, kedy ľudia s rozhodovacími právomocami na rôznych úrovniach štátu začali bezostyšne zobchodúvať svoju pozíciu začala síce za socializmu, no v novom režime dosiahla monštruózne rozmery. Vo verejnosti kolujú hotové legendy o tom, koľko si pýtajú za to správne rozhodnutie jednotliví verejní zamestnanci – od sudcov, cez úradníkov, až po politikov. Skorumpovanej politickej kultúre sa potom prispôsobuje aj biznis, ba dokonca zahraniční investori. Lenže rozkrádaním spoločného škodíme len sebe. Nikde nie je napísané, že sa človek, priživujúci sa napríklad na výstavbe diaľnic, nemôže zabiť na neudržiavanej ceste, ktorá je taká práve preto, že na ňu vo vyciciavanom rezorte nezostalo dosť peňazí. Alebo že nemôže dôjsť k zbytočnej smrti príbuzného niekoho, kto sa priživoval na zdravotníctve. Opäť preto, že v rezorte na nič nie sú peniaze.Korupcia je rakovinou každej krajiny, v ktorej sa usídli. Neničí len ekonomiku, ale aj charakter občanov. Ak si na ňu totiž občania zvyknú, nadobudnú cynické presvedčenie, že vlastne to nejde bez nej a nikde to nie je inak. Ide o veľký omyl. Existujú politici a ekonómovia, ktorí tvrdia, že na Slovensku sú verejné služby nekvalitné, lebo sú veľmi podfinancované. Máme vraj príliš nízku mieru prerozdeľovania a pokiaľ nezvýšime dane, naďalej zostanú podvyživené mnohé veci, ktoré by štát mal robiť, kým súkromný sektor ich nikdy robiť nebude. Lenže pozor!   by štát mohol už pri súčasných sadzbách ročne získať dodatočnú miliardu eur, keby sa podarilo efektívne potierať podvody pri dani z pridanej hodnoty. Pokiaľ ide o kvalitu štátom poskytovaných služieb, správna postupnosť by mala byť nasledovná: najskôr preťať chápadlá korupcie, ktoré rezortu púšťajú žilou. Súbežne s tým urobiť štrukturálne reformy, ktoré zabránia plytvaniu a zefektívnia poskytovanie danej služby. Až potom uvažovať o ďalších peniazoch.   Je to samozrejme isté zjednodušenie. No od budúcnosti slovenského školstva bude závisieť, či budeme vyvážať nízku alebo vysokú pridanú hodnotu. Alebo inak: či budeme žiť z mozoľov našich rúk alebo práce našich hláv. Jedným z problémov je, že vzdelanie sa stalo cieľom samým o sebe. Alebo presnejšie – papier o vzdelaní. A miesto prírodovedných a technických smerov prekvitajú právo, politológia, kulturológia, sociálna práca, či masmediálna komunikácia. Nadbytok týchto povolaní povedie (alebo už vedie) k tomu, že dobrý remeselník so strednou školou si zarobí viac ako mnohí vysokoškoláci. Legendárny konštruktér Soičiro Honda bol známy tým, že chodil na vysokoškolské prednášky, no odmietal skladať skúšky. Doklad o formálnom vzdelaní bol pre neho nepodstatný. Zaujímalo ho, čo sa dokázal naučiť v oblasti, ktorá ho zaujímala i živila. Niečo z tohto postoja by sme potrebovali aj medzi slovenskými študentmi. Kde je slovenský Soičiro Honda? Podobne je to s podvyživenou vedou, kde aj keď vedci niečo dostanú, veľa času strávia vypĺňaním tých najbláznivejších byrokratických formulárov. Hráme sa na akúsi znalostnú ekonomiku a radi nadávame na židov. Pritom na Slovensku ide na vedu a výskum pol percenta HDP, kým v takom Izraeli 4,5 percenta. A pri tejto úrovni školstva a vedy sa všetci čudujú, že ázijské montážne dielne nám ponúkajú tak akurát tupú prácu za 350 eur.   Otvoriť dvere slobodnej ekonomickej iniciatíve je jedna vec, no motivovať ľudí, aby čo najviac z nich tými dverami prešlo, je už vec druhá. Ak niečo ekonomickí technokrati počas uplynulých dvadsiatich rokov ignorovali, tak je to kultúra. Ešte ťažšie ako zmeniť právo je vypestovať v ľuďoch nové kultúrne pravidlá, vďaka poznaniu ktorých by v trhovej ekonomike lepšie obstáli. Veľa ľudí (najmä starších) ponovembrovú dobu preklína a s nostalgiou spomína na socializmus, kedy bol život jednoduchý. Lenže v skutočnosti je to o tom, že každá doba a každé zriadenie má svoje vlastné pravidlá hry. Ak sa niekto zamladi naučil hrať podľa jednej sady pravidiel, ťažko sa na staré kolená naučí dobre hrať novú hru. No mnohým by prospelo, keby sa miesto paušálneho odmietania kapitalizmu naučili jeho pravidlám. Možno by prekvapivo v sebe objavili, že im tá hra ide. Samozrejme, nie každý môže byť podnikateľom. Lenže bytostná podnikavosť je súborom praktických cností, ktoré môžu byť užitočné komukoľvek, nielen ľuďom s formálnym živnostenským oprávnením. Sú určité etnické a náboženské skupiny, ktoré majú podnikavosť vrytú do ich kultúry. O niečo podobné by sme sa mali snažiť aj my. Tie kultúrne vzorce sa dajú akurát dlhodobo pestovať. Možno k niečomu môže dopomôcť aj vzdelávací systém, ktorý by ich podporoval. Zahraniční investori nás dlhodobo z núdze nevytrhnú. To dokážu len silné, sofistikované a u nás doma vyrastené firmy. Bez novodobých Baťovcov, či Winterovcov to nepôjde.   Veľa ľudí si povie, že sa chcú naučiť uspieť v kapitalizme – že sa chcú naučiť jeho pravidlám hry. No vyberú si zlé vzory. Za štandard si zvolia skorumpovanú a pokrivenú slovenskú realitu a dôjdu k záveru, že trhová ekonomika je skôr „trhavou ekonomikou“ v duchu hesla „utrhni si, čo vládzeš“.   , aby zažili skutočný kapitalizmus. V rovine kultúry je najväčším problémom Slovákov, že o ekonomike väčšinovo rozmýšľajú ako o hre s nulovým súčtom, kde prírastok jedného je vykúpený stratou druhého. Je to zvrátená a bezútešná logika triedneho boja, kde bohatí sú bohatými, lebo vykorisťujú chudobných, silní slabých a pod. Lenže toto nie je skutočná trhová ekonomika. Tá je o vzťahoch s nenulovým súčtom. Je o hľadaní obojstranného zisku a vzájomného prospechu.   V hlavách Slovákov je jedna veľká výhybka. Keby sa mentalitu ľudí podarilo pohnúť od zmýšľania „zisk-strata“ k mentalite „zisk-zisk“ malo by to vplyv nielen na plnosť našich peňaženiek, ale aj na kvalitu životov a medziľudských vzťahov, v ktorých žijeme.  "}
