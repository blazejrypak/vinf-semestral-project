{"url": "https://www.aktuality.sk/clanok/753050/policia-varuje-seniorov-v-bratislave-pred-podvodnikmi-maju-novy-trik/", "title": "Polícia varuje seniorov v Bratislave pred podvodníkmi, majú nový trik", "body": "Krajské riaditeľstvo Policajného zboru v Bratislave o tom informuje na sociálnej sieti. Policajti v hlavnom meste upozorňujú, a to najmä v časti Bratislava III, na rozmáhanie sa krádeží. „Páchateľ vstúpi do obydlia dôverčivého seniora a predstiera vyplatenie výhry. Od seniora žiada rozmeniť bankovku vyššej hodnoty s odôvodnením, že ho chce vyplatiť,\" spresnila polícia. Odpútaním seniorovej pozornosti (ďalší komplic zazvoní pri dverách bytu), využije páchateľ moment nepozornosti a v nestráženej chvíli odcudzí hotovosť, ktorú si dôverčivý senior uchováva u seba doma. Polícia seniorom radí, aby nevpúšťali cudzie osoby do svojho obydlia, nevyberali peniaze pred cudzími ľuďmi a v prípade podozrenia vždy volali políciu na bezplatnom čísle 158. "}
