{"url": "https://www.aktuality.sk/clanok/3f7ly44/usa-obamova-administrativa-nebude-stihat-uzivatelov-lekarskej-marihuany/", "title": "USA: Obamova administratíva nebude stíhať užívateľov lekárskej marihuany", "body": "Vyplýva to z nových smerníc, ktoré dnes predložia federálnym prokurátorom, informovali dnes agentúru Associated Press dvaja predstavitelia amerického ministerstva spravodlivosti. Prokurátorom bude podľa nich povedané, že nie je dobrým využitím ich času zatýkať ľudí, ktorí užívajú alebo poskytujú marihuanu v prísnom súlade so štátnymi zákonmi.  Nové smernice sú značným odklonom od politiky predchádzajúcej administratívy exprezidenta Georgea W. Busha, ktorá nástojila na tom, že bude pokračovať v presadzovaní federálnych zákonov zakazujúcich marihuanu bez ohľadu na štátne zákony.  V USA povoľuje užívanie marihuany na lekárske účely 14 štátov, Aljaška, Kalifornia, Colorado, Havaj, Maine, Maryland, Michigan, Montana, Nevada, Nové Mexiko, Oregon, Rhode Island, Vermont a Washington.  Kalifornia je medzi nimi výnimočná veľkým množstvom lekární-obchodov, kde sa predáva marihuana. Takéto obchody má aj Colorado, a Rhode Island a Nové Mexiko sú na ceste k poskytnutiu licencie dodávateľom marihuany.  Predstavitelia USA uviedli, že vláda bude naďalej trestne stíhať tých, ktorí využívajú marihuanu na lekárske účely na zakrývanie ďalších nelegálnych aktivít. Správa vyzýva prokurátorov, aby sa zaoberali takými prípadmi súvisiacimi s marihuanou, ktoré sú spojené s násilím, predajom pre maloletých, praním špinavých peňazí alebo ďalšími kriminálnymi činmi. "}
