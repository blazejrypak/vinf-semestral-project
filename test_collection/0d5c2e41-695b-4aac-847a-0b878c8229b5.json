{"url": "https://www.aktuality.sk/clanok/643161/v-medvedove-sa-zrazili-dve-dodavky-a-nakladiak-jedna-osoba-zomrela/", "title": "V Medveďove sa zrazili dve dodávky a nákladiak, jedna osoba zomrela", "body": "Hasiči momentálne zasahujú pri vážnej dopravnej nehode, ktorá sa stala na štátnej ceste I/13 v katastri obce Medveďov (okres Dunajská Streda). Pri nehode došlo k zrážke dvoch dodávok a nákladného vozidla, pričom jedna osoba svojím zraneniam na mieste podľahla a dve osoby utrpeli zranenia rôzneho rozsahu. TASR o tom informovala Katarína Križanová z Prezídia Hasičského a záchranného zboru (HaZZ). Hasiči vyslobodili zranených z havarovaných vozidiel pomocou hydraulického náradia, poskytli im predlekársku prvú pomoc a vykonali na vozidlách protipožiarne opatrenia. Štátna cesta je momentálne uzavretá. "}
