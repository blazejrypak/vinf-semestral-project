{"url": "https://www.aktuality.sk/clanok/772447/tyzden-v-kocke-daga-danisa-je-to-horsie-ako-sme-cakali/", "title": "Týždeň v kocke Daga Daniša: Je to horšie, ako sme čakali", "body": "Za „nepriateľa ľudstva“ zvykol človek vyhlasovať samého seba. Od antických čias sa takto označovali rôzne skupiny akože nebezpečných ľudí. V starom Ríme napríklad kresťania. Počas francúzskej revolúcie to boli zas aristokrati. Pre komunistov to boli kapitalisti... Dnes, po pandémii nového nebezpečného korona vírusu, politické hry a hry so slovami ustupujú na okraj. A pojem nepriatelia ľudstva naberá skutočnejšiu podobu. Na jednej strane stoja ľudia. Všetci, bez ohľadu na farbu pleti či farbu názoru. Na druhej sú primitívne mikroorganizmy, ktoré ich ohrozujú. Tak ako ich ohrozovali počas celých dejín (hoci do 19. storočia o nich veľa nevedeli). Nový korona vírus, podobne ako iné nákazy, napáda ľudí dvoma zákernými spôsobmi. Prvým je priamy útok na jednotlivca. Môže ohroziť jeho zdravie, hlavne pľúca. Alebo jeho život. Druhým je nepriamy útok nákazy na sociálnu podstatu ľudstva. Človek je sociálny tvor, odkázaný na pevné komunitné väzby, bez ktorých nedokáže fungovať. Korona vírus tieto dôležité väzby využíva (na to, aby sa šíril a prežil). A zároveň ich podkopáva. V časoch nákazy býva komunitný život ochromený alebo dočasne zruinovaný. S následkami a stratami, ktoré sú pre mestá, národy či celé civilizácie bolestivé. Dobrou správou je, že každá nákaza sa dá potlačiť. Aj taká, proti ktorej veda nepozná účinný liek. Riešením je radikálne obmedziť rozširovanie vírusu na nových hostiteľov. Teda mobilizovať zodpovednosť. Každý z nás musí urobiť maximum pre to, aby potlačil možnú nákazu: umývaním rúk, dodržiavaním odstupu, rešpektovaním karanténnych pravidiel, vylúčením rizikových (komunitných) aktivít, ktoré nie sú nevyhnutné... Platí to nielen pre starších a slabších ľudí, ktorí sú vo zvýšenej miere obeťami epidémie. Zodpovední musia byť hlavne mladší a silnejší. Aj tí, ktorí si nahovárajú, že im nákaza nehrozí a ak áno, tak ju zvládnu. Iste, asi ju zvládnu. No popri tom ju zavlečú do svojho domu a do svojho obchodu, čím ohrozia životy svojich susedov. Alebo ich zdravie – čo zas preťaží nemocnice. Správy z Talianska, ako tam kolabujú nemocnice a ako sú zdravotníci nútení uprednostňovať záchranu mladších a obetovať starších, sú hrozné.  Buďme zodpovední a myslime na druhých. Potlačenie pandémie je dôležité aj preto, že môže mať ničivé vedľajšie účinky. Rozširovanie nákazy zákonite obmedzuje nielen našu slobodu a osobnú komunikáciu, ale aj obchod. Je pravdepodobné, že utlmí hospodársky rast. Teda viacerým vládam, firmám a napokon aj ľuďom spôsobí finančné problémy. Podľa nemeckých vedcov, ktorých slová tlmočila Angela Merkelová kolegom v strane, by mohla epidémia nového korona vírusu časom zasiahnuť dve tretiny obyvateľov. A zvládnutie pandémie by mohlo trvať dva roky. Dúfajme, že sú to prehnané obavy. Pre štáty platia počas kríz podobné pravidlá, ako pre jednotlivcov. Štáty s dobrou kondíciou epidémiu zvládnu ľahšie. Štáty a ekonomiky, ktoré potápajú staré dlhy, sú rizikoví pacienti. Smutným príkladom je Taliansko, ktoré najviac postihuje rozširovanie nákazy novým korona vírusom. A ktoré má neúnosný štátny dlh, ktorý nedokáže efektívne splácať. Dokáže ho len dokola refinancovať (splácaním starých dlhov novými pôžičkami). Aj to len za predpokladu hospodárskeho rastu. Ak by na štáty ako Taliansko po pandémii udrela aj recesia, budú odkázané na umelú finančnú pomoc zvonku. Tá pritom vyzerá takmer nereálne aj za normálnych okolností. Ak bude podchladená aj globálna ekonomika, kapacity pre záchranu rizikových pacientov eurozóny budú obmedzené. Alebo budú neúnosne nákladné. Pre zvládnutie pandémie so všetkými vedľajšími účinkami (rizikami) bude dôležité hľadať rovnováhu. Rovnováhu medzi izolačnými opatreniami a udržaním podmienok pre „normálny život“, ktorý je nutnou podmienkou pre prežitie normálneho obchodu, podnikania, ekonomiky. Celkom iným bojom s nákazou je stíhanie 18-tich sudcov, advokátov a úradníkov, ktorí podľa Kočnerovych Threema-archívov fungovali ako „justičná mafia“. Obsah Treema-správ potvrdil aj bývalý sudca a Kočnerov komplic Sklenka, ktorý začal spolupracovať s vyšetrovateľmi. Opísal, ako sudcovia – aj tí z Najvyššieho súdu – za úplatky v desiatkach tisíc eur vybavovali spory. Obchodný spor o Kočnerove zmenky a nadpráca Jankovskej bol len jedným z takýchto prípadov. Skorumpovaní sudcovia podobne manipulovali aj spory v iných kauzách. Napríklad spor podnikateľa Mikurčíka so spoločníkmi Esetu o luxusný hotel Carlton. Sklenka sa mal v bitke o Carlton angažovať v prospech spoločníkov Esetu.  Je dobrou správou, že hlavné postavy „justičnej mafie“ skončili v cele. A s návrhom na väzobné stíhanie, keďže je tu riziko, že by mohli ovplyvňovať svedkov. Pri piatich zo stíhaných sudcov Ústavný súd súhlasil s väzbou (medzi nimi je aj Jankovská, Maruniaková a Cviková).  Pre úspech policajnej akcie Búrka bude nutné, aby neskončila pri zozname z Kočnerovej Threemy a aby pokračovala tlakom na ďalších podozrivých. Vrátane ich klientely, ktorá mala vo zvyku kupovať si rozsudky. Opakujeme: Kočner bol len jedným z klientov „justičnej mafie“. A zďaleka nepatril do prvej ligy, ktorá najlepšie platila. Jednou zo znepokojujúcich správ týždňa je rozhodnutie, že marcové termíny procesu v kauze vraždy Jána Kuciaka a jeho partnerky sa rušia. Pokračovať sa má až ďalší mesiac. Ak sa nezrušia aj aprílové térmíny...  Predsedníčke senátu veríme, že mala dobré úmysly. Lenže – môžu mať zlé následky. Preventívne opatrenia pri zvládaní pandémie by nemali viesť k rozkladu práva. A poriadku. Viaceré úrady oznamujú, že nebudú schopné dodržiavať zákony a lehoty na rozhodnutia. Ak sa k tomu pridá aj „karanténne voľno“ pre sudcov a prokurátorov, následkom môže byť postupná korózia verejného poriadku. Aspoň najvážnejšie zločiny, akými je aj vražda novinára a jeho partnerky, by mali byť ďalej sledované a v primeranom čase potrestané. Hoci aj s obmedzeným prístupom médií a verejnosti na pojednávania. Bolo by smutné, ak by krízový režim prerástol do zvráteného stavu, v ktorom štátu prestanú spoľahlivo fungovať životne dôležité orgány. A v ktorom si zločinci pomyslia, že nadišiel ich čas. "}
