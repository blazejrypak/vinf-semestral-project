{"url": "https://www.aktuality.sk/clanok/240948/neuveritelna-teoria-o-povode-ludstva-vraj-sme-mimozemstania/", "title": "Neuveriteľná teória o pôvode ľudstva. Vraj sme mimozemšťania", "body": "V uplynulom období vedci priniesli niekoľko teórií života na Zemi, ktoré hovorili o jeho mimozemskom pôvode. Najnovšia hypotéza je však o niečo radikálnejšia, než v minulosti publikované vedecké poznatky. Americký ekológ tvrdí, že sme neboli stvorení pre život na tejto planéte. Podľa Dr. Ellisa Silvera nie sme zo Zeme, ale priniesli nás sem mimozemšťania niekoľko desiatok tisíc rokov dozadu. Vo svojej knihe poukazuje na rad fyziologických funkcií, ktoré sa podľa neho nemohli vyvíjať spoločne s inými formami života na našej planéte, a tak nás usvedčujú z mimozemského pôvodu. Vo svojej teórii sa pritom odvoláva na bolesti chrbta, opálenie a pôrod. Ľudia majú jednoducho vady, ktoré ich usvedčujú z mimozemského pôvodu, myslí si Silver. \"Ľudstvo je pravdepodobne najviac rozvinutým druhom na planéte, ale je prekvapivo nevhodné a zle vybavené pre životné prostredie Zeme,\" uviedol pre   . Vysvetľuje to najmä poškodeniami, ktoré nám spôsobuje slnečné žiarenie, nechuťou k prirodzene sa vyskytujúcim potravinám či vysoká miera chronických chorôb, ktoré nás sužujú. Jedným s dôkazov, ktorý hovorí, že ľudia nepochádzajú zo Zeme sú, podľa neho, bolesti chrbta, ktorými trpí obrovské množstvo ľudí. Napriek rôznym odborným lekárskym teóriám a poznatkom, ktoré hovoria o pôvode týchto chorôb, Silver má vlastné vysvetlenie. Trpíme nimi vraj preto, že sme sa vyvinuli na svete s nižšou gravitáciou.  Ďalším dôkazom sú pôrody. Je podľa neho čudné, že hlavy novorodeniat sú príliš veľké a ženy majú náročné pôrody, ktoré môžu viesť dokonca k úmrtiu matky. Žiadne iné druhy na svete vraj týmito problémami netrpia. Problémy máme aj s dlhším pobytom na Slnku. Silver prizvukuje, že naše telo nie je stvorené na opaľovanie sa dlhšie ako týždeň alebo dva. Nemôžeme byť teda vystavení slnečnému žiareniu každý deň. Porovnáva nás pritom s jaštericami. Silver tiež poukazuje, že ľudia majú 223 extra génov, ktoré u iných druhov nájdené neboli. Rôzne choroby nám tiež spôsobuje aj zemský čas. Podľa Silvera sme sa vyvinuli na planéte, kde deň trval 25 hodín, a tak sú nastavené aj naše vnútorné hodiny (dokázali to aj odborníci zaoberajúci sa spánkom). Odmieta tvrdenie, že niektoré problémy nám spôsobuje moderná doba v ktorej žijeme. Rovnaké faktory totiž vidí aj v minulých časoch. A napokon argumentuje aj faktom, že mnoho ľudí sa na tejto planéte necíti byť doma. Silver svoje poznatky zhrnul v knihe Ľudia nie sú zo Zeme, ktorej cieľom je vyvolať diskusiu. Hovorí, že sa jedná o vedeckú prácu založenú na porovnávaní ľudí a zvierat. Dúfa, že ho čitatelia budú kontaktovať s ďalšími podnetmi. Všetky spomínané faktory naznačujú, že sme sa vyvinuli na inej planéte. V knihe však nepresadzuje jedinú možnosť. Predpokladá napríklad, že \"predľudia\" ako homo erectus mohli byť krížení s inými druhmi pochádzajúcimi tiež z Alfa Centauri. Silver však nie je jediný zástanca tejto teórie. Zástancovia mimozemského života veria, že diskusie zintenzívnejú. Nedávno tiež vedci prišli s teóriou, že život mohol vzniknúť na Marse, nie na Zemi. Život prichádzajúci z vesmíru chce ďalej skúmať aj profesor Milton Wainwright z University of Sheffield, ktorý je presvedčený o mimozemskom pôvode života na Zemi. Verí, že život konštante prichádza z vesmíru na Zem. Pre britský denník Independent povedal, že je na „95 % presvedčený, že vzorky, ktoré boli na balóne po jeho návrate na Zem, nepochádzali zo zemského povrchu“. Tieto teórie podporili aj nedávne experimenty, ktoré hovoria o príchode aminokyselín z vesmíru. Simulácie na superpočítačoch na Lawrence Livermore National Laboratory v USA zistili, že aminokyseliny mohli prísť prostredníctvom komét. To svedčí o tom, že život sa môže nachádzať aj inde v našej slnečnej sústave, a to dokonca dlhšie ako na Zemi. "}
