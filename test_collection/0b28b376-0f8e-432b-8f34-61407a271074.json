{"url": "https://www.aktuality.sk/clanok/p5ww0qv/komentar-lubomira-jaska-vlekar-a-babkoherecka/", "title": "Komentár Ľubomíra Jaška: Vlekár a bábkoherečka", "body": "Bábkoherečka sa vraj amatérsky montuje do práva - riekol falošný absolvent naničhodnej školy a politik s tou najpochybnejšou minulosťou. Pritom neurážal opozičnú politiku, ale šéfku koaličnej strany. Je jedno, že šéfku výrazne neúspešnú na čele strany v polčase rozpadu… Bolo by krásne, keby trestné kódexy a ich prípadné zmeny mali na svedomí iba odborníci, ktorí sa presadili v práve. Ak sa však tieto zákony schvaľujú v parlamente, vždy budú výsledkom práce politikov (áno, aj vyštudovaných bábkoherečiek) a ich vzájomných dohôd. Kollárove urážky znovu ukázali, že vo veci svojich ohrozených kamarátov nedokáže ovládnuť emócie a reči. V nich sa najviac ukazuje jeho charakter s prvkami mafiánskej mentality. Nezáleží na princípoch ani na väčšom (verejnom) dobre. Základom, začiatkom i koncom úvah i skutkov je ochrániť svojich ľudí, lebo rodina je rodina. To, čo je funkčné tak akurát vo vojne zločineckých gangov, pôsobí pri správe štátu škandalózne. Kollárov televízny partner Peter Pellegrini mal výnimočne pravdu: “Ste taký silný, že keď sa rozhodnete, tak viete Slovensko zbaviť Igora Matoviča.“ Boris Kollár a jeho partia si svoju pozíciu vo vláde ozaj užíva. Raz sa hrá na záchrancu ohrozených vzťahov. Hneď nato sa nehanbí naťahovať čas a dráždiť koaličných partnerov alebo vydierať odchodom. Ani v jednom prípade nepôsobí v prospech veci. Vždy a výlučne mu ide len o vlastné záujmy. Je možné, že Kollárovým voličom táto hra prestáva chutiť. Pôsobenie svojho Miláčika - večného Altruistu si určite predstavovali inak. V tejto chvíli je pôvabné, že stavitelia lacných bytov si chcú postaviť hlavu na jednom ustanovení Trestného poriadku garantujúcom výnimočnú právomoc hlavného prokurátora. Pozvanie Borisa Kollára do Matovičovej vlády sa ukazuje ako to najhoršie rozhodnutie. Z toho, kto pomáhal tejto vláde na svet, sa rýchlo stáva jej hrobár. "}
