{"url": "https://www.aktuality.sk/clanok/j5y00d1/koronavirus-experti-odporucili-tretiu-davku-moderny-starsim-ludom-a-rizikovym-osobam/", "title": "Koronavírus: Experti odporučili tretiu dávku Moderny starším ľuďom a rizikovým osobám", "body": "V prípade, že FDA odporúčanie expertov potvrdí, Americké centrum pre kontrolu a prevenciu chorôb (CDC) vydá špecifické odporúčania o tom, kto túto dodatočnú dávku dostane. Výbor expertov FDA zasadol s cieľom posúdiť podanie dodatočnej dávky Moderny. Títo odborníci takisto zvážia, či podobné odporúčanie v piatok vydajú aj v prípade jednodávkovej vakcíny Janssen od spoločnosti Johnson & Johnson. V prospech Moderny experti hlasovali pomerom 19-0. Spoločnosť Moderna sa usiluje dosiahnuť schválenie dodatočnej dávky, ktorá obsahuje 50 mikrogramov očkovacej látky. To je polovica bežnej dávky. Je to však viac ako 30 mikrogramov obsiahnutých v dodatočnej dávke vakcíny od spoločností Pfizer/BioNtech. Výbor takisto odporučil dodatočnú dávku Moderny ľuďom vo veku od 18 do 64 rokov, u ktorých je v pracovnom prostredí zvýšené riziko nákazy koronavírusom. FDA a CDC minulý mesiac odporučili tretiu dávku vakcíny Pfizer/BioNtech pre istú rizikovú skupinu dospelej populácie, pripomína Reuters. Takúto dávku odvtedy dostalo takmer deväť miliónov ľudí. "}
