{"url": "https://www.aktuality.sk/clanok/584518/policia-neznamy-maskovany-muz-sa-pokusil-vylupit-postu-v-aleksinciach/", "title": "Maskovaný muž so zbraňou v ruke sa pokúsil vylúpiť poštu", "body": "Na pošte v Alekšinciach prežili v stredu rušné ráno. Do miestnosti vošiel maskovaný muž so zbraňou v ruke a od pracovníčky žiadal peniaze.  \"Duchaprítomná žena cez vydávacie okienko nastriekala páchateľovi do tváre slzný plyn a zamkla sa na toalete. Muž na dvere ešte chvíľu búchal a kričal, aby mu dala peniaze, že jej neublíži. Následne ušiel bez toho, aby si niečo z pošty odniesol,\" priblížila hovorkyňa Krajského riaditeľstva Policajného zboru v Nitre Božena Bruchterová dramatické okamihy. Polícia vyzvala ľudí, ktorí sa v stredu 25. apríla dopoludnia približne o 9:30 hod. pohybovali v blízkosti pošty a mohli by pomôcť pri objasnení činu, aby sa prihlásili na čísle 158. Nitriansky policajný vyšetrovateľ začal trestné stíhanie pre zločin lúpeže, za čo páchateľovi hrozí sedem až 12 rokov basy. "}
