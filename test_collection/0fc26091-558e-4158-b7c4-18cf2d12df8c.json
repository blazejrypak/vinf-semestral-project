{"url": "https://www.aktuality.sk/clanok/900476/korcok-privital-dohodu-putina-a-bidena-o-navrate-velvyslancov-do-usa-a-ruska/", "title": "Korčok privítal dohodu Putina a Bidena o návrate veľvyslancov do USA a Ruska", "body": "Dohodu medzi americkým prezidentom Joeom Bidenom a ruským prezidentom Vladimirom Putinom o návrate veľvyslancov do Washingtonu a Moskvy považuje minister zahraničných vecí a európskych záležitostí SR Ivan Korčok (nominant SaS) za veľmi dôležitý pozitívny moment stredajšieho summitu v Ženeve. Uviedol to vo štvrtok na brífingu v Bratislave. Korčok ocenil „veľmi dôležité“ osobné stretnutie oboch hláv štátov, ktorých diplomatické vzťahy sú v súčasnosti \"veľmi napäté\". Pripomenul, že cieľom summitu nebolo vyriešiť „všetky konflikty,“ ale to, aby obidve strany „prebrali tie veci, v ktorých nesúhlasia, čo je koniec koncov úloha diplomacie, ktorá je vždy lepšia, ako odkazy eskalačného charakteru“. „Som rád, že sa hovorilo aj o mnohých regionálnych témach, ktoré zaujímajú aj Slovensko, ako napríklad o Bielorusku,“ dodal Korčok. Šéf slovenskej diplomacie ďalej ocenil, že Biden a Putin rokovali aj o kybernetickej bezpečnosti a dohodli sa, že v tejto súvislosti identifikujú kritickú infraštruktúru vo svojich krajinách, na ktorú by sa nemalo útočiť. "}
