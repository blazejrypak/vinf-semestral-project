{"url": "https://www.aktuality.sk/clanok/734560/vrazdila-skolacka-aj-dochodca-dovodom-je-afekt-alkohol-ci-drogy/", "title": "Vraždila školáčka aj dôchodca: dôvodom je afekt, alkohol či drogy", "body": "Len šestnásťročná školáčka doma dobodala svojho rovnako starého kamaráta. Chlapec mal na tele množstvo bodných rán. Na následky zranení zomrel. 65-ročný muž napadol svojho suseda kovovou tyčou, následne ho vláčil za autom po lesných cestách a telo hodil do jazierka. Toto sú len dva príklady skutočne brutálnych vrážd, ktoré sa stali tento rok. Polícia za prvých deväť mesiacov tohto roka eviduje už 59 vrážd, teda o osem viac než vlani. Ide o pomerne vysoké číslo. Za posledné roky bolo viac vrážd – 60 – len v roku 2017, keď sa v štatistikách objavili staré vraždy na južnom Slovensku spájané so skupinou sátorovcov. „Obdobie rokov 2016 – 2017 bolo povestné tým, že sa nám podarilo začať objasňovať trestnú činnosť zločineckej skupiny sátorovci. Keď sme ju začali dokumentovať, v prvotnej fáze nám vzišlo až 22 začatí trestných vecí pre vraždu, a to nebol koniec,“ povedala pre Aktuality.sk prvá policajná viceprezidentka Jana Maškarová. Niektoré z nich sú už objasnené a v niektorých sa ešte vykonáva dokazovanie. Jednou z prekážok úspešného objasnenia je podľa Maškarovej chýbajúce telo obete. Príslušníci NAKA sa však podľa nej intenzívne venujú dokazovaniu.  „Stále sa dohľadávajú telá, pričom už majú aj pozitívne výsledky, nálezy kostrových pozostatkov. Trestná činnosť zločineckej skupiny sátorovcov v rámci spáchania počtu vrážd je podľa môjho názoru v rámci Slovenska najrozsiahlejšia a najbrutálnejšia.“ Za najväčší problém tento rok však prvá viceprezidentka považuje vraždy s osobným motívom – teda také, ktoré sa udiali v domácom alebo podnikateľskom prostredí. „Chýba nám komplexný kriminologický výskum, aby som mohla povedať presnú príčinu, ktorá je za týmto zvýšením vrážd v domácom prostredí. Slovensko nemá takýto špecializovaný ústav, a preto si príčiny odôvodňujeme na základe vykonaných analýz jednotlivých vyšetrovacích spisov. Príčinou je naša spoločnosť. Ľudia sa uzatvárajú do seba a k tomu sa pridáva alkoholizmus a konzumácia drog,“ vysvetľuje Maškarová. Páchatelia podľa nej hľadajú rýchle riešenia konfliktov. „Ak berieme vraždy ako také, všetky boli spáchané v rámci životnej situácie toho konkrétneho páchateľa, a to buď v afekte, alebo pod vplyvom alkoholu. V dnešnej spoločnosti je prevažne častý jav, že sa ľudia uzatváraju do seba alebo sú vylúčení dlhodobo z prostredia, nevedia sa cez to preniesť. Nezvládnu tento dlhodobý stav, a to či už pod vplyvom vyprovokovanej hádky, alebo pod vyplvom alkoholu, drog a nájdu rýchle riešenie, keď všetku zlosť prenesú do vraždy. Ľuďom aj postupným vplyvom spoločnosti prestáva záležať na druhých a aj tento jav je toho dôkazom.“ hovorí policajná generálka. Problematikou vrážd a agresie sa na Slovensku dlhodobo zaoberá psychológ a súdny znalec Anton Heretik. „V minulosti sme robili výskum a pokiaľ ide o vraždy v afekte, tam nám to vyšlo na dve tretiny všetkých prípadov, zvyšok boli chladnokrvné, lúpežné vraždy a podobne. Zhruba polovica páchateľov bola pod vplyvom alkoholu,“ vysvetľuje psychológ a pedagóg. Dnes už sa podľa Maškarovej pod časť vrážd podpísali aj drogy. Toto podozrenie sa spája najmä so spomínaným prípadom 16-ročnej školáčky zo Žiliny. Pokiaľ ide o brutalitu vrážd, je Heretik skeptický. „Vraždy sú vždy brutálne. Elegantné sú len v anglických detektívkach, ale na Slovensku to bolo vždy tak.“ Podľa odborníka netreba zovšeobecňovať na základe extrémnych prípadov. „Bizarné veci sa objavia vždy, ale nie je to trend. Jediný trend, ktorý nám dlhodobo narastá, sú strelné zbrane,“ upozorňuje expert. Prevládajú pritom zbrane, ktoré mali páchatelia v legálnej držbe. „Tu je otázka, kedy dotyčný získal zbrojný preukaz a ako často majú vôbec držitelia chodiť na psychologické kontroly. Aj to je však len skríning, ktorý nezachytí všetko, len tie najvypuklejšie prípady.“ Tu je problémom aj silná loby, ktorá sa zubami-nechtami bráni akémukoľvek sprísneniu podmienok. „To jednoznačne. Nie je síce taká silná ako v Amerike, ale stále je veľmi silná. Sú to všetci tí poľovníci a strelci,“ dodal Heretik. "}
