{"url": "https://www.aktuality.sk/clanok/y5rm9hb/rada-pre-vysielanie-predlzila-licenciu-polskej-stanici-tvn24/", "title": "Rada pre vysielanie predĺžila licenciu poľskej stanici TVN24", "body": "Poľská Národná rada pre vysielanie a retransmisiu (KRRiT) predĺžila v stredu licenciu spravodajskej stanici TVN24, ktorú sa podľa opozície vláda snaží umlčať za jej kritické reportáže. Informovali o tom agentúry PAP a Reuters. TVN24 žiadala o predĺženie licencie približne rok a pol. Jej platnosť totiž mala vypršať 26. septembra tohto roku, píše PAP. Televízia sa stala stredobodom pozornosti v súvislosti so spornou novelou mediálneho zákona, ktorú navrhla vládnuca strana Právo a spravodlivosť (PiS). Podľa navrhovanej novely subjekty vlastniace médiá v Poľsku nesmú byť závislé od spoločností či osôb registrovaných mimo Európskeho hospodárskeho priestoru (EHS).  Kritici však tento zákon vnímajú ako útok na TVN24, ktorú vlastní americká spoločnosť Discovery prostredníctvom subjektu registrovaného v Holandsku. Ako uvádza agentúra PAP, KRRiT pred svojím stredajším hlasovaním jednomyseľne prijala uznesenie o \"podniknutí krokov na usporiadanie pravidiel vysielania rozhlasových a televíznych programov v Poľsku v súvislosti s činnosťou subjektov so sídlom mimo EHS\". Hovorkyňa KRRiT Teresa Brykczynská oznámila, že prijatie tohto uznesenia bolo nevyhnutným predpokladom predĺženia licencie pre TVN24. Horná komora poľského parlamentu, stočlenný Senát, v ktorom má tesnú prevahu opozícia, túto spornú novelu mediálneho zákona 9. septembra odmietol. Senát však nemá právomoc legislatívu úplne zastaviť. Tá sa môže vrátiť do dolnej komory parlamentu (Sejmu), pričom však na jej schválenie bude potrebná absolútna väčšina hlasov.  Ak tam prejde, potom pôjde na podpis prezidentovi Andrzejovi Dudovi. Ten však už avizoval, že ho bude vetovať z obáv o slobodu podnikania a prejavu a tiež o vzťahy so zahraničnými partnermi, predovšetkým USA. "}
