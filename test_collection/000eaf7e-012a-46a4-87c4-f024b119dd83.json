{"url": "https://www.aktuality.sk/clanok/393767/tyzden-v-kocke-daga-danisa-ako-kalinaka-podrzali-bugarovci/", "title": "Týždeň v kocke Daga Daniša: Ako Kaliňáka podržali bugárovci", "body": "Kaliňákovi za jeho státisícové príjmy z firmy B. A. Haus hrozila pokuta. Firma, ktorú kúpil od Bašternáka, mu totiž nevypláca zisky. Tie by musel zdaniť. Vypláca mu „dlhy“, ktoré voči nemu má. Kaliňák však svoje pohľadávky v stovkách tisíc eur neuviedol v majetkovom priznaní. Za čo mu mala hroziť pokuta 10 tisíc eur. Nie že by zabudol. Nie. Podnikateľ Kaliňák tvrdí, že do kolónky „pohľadávky“ v tlačive netreba zapísať všetky pohľadávky. A potvrdil to aj právnik a poslanec Mosta-Híd Peter Kresák. Parlamentný výbor potom rozhodol, že Kaliňák zákon neporušil. A zároveň tým rozhodol, že majetkové priznania politikov sú len zdrap papiera, do ktorého netreba zapisovať všetko. Bugárov Most sa po voľbách tváril, že ide do koalície dozerať na Smer a správne smerovanie vlády. A aj to robí. Ako malý Jojo. Kauza, ktorú otvorila bývalá referentka Lajčákovho ministerstva, je ukážkový prípad dobrej veci so zlým koncom. O ten zlý koniec sa pritom nepostaral len Fico, ktorému povolili nervy (neslušným spôsobom). Je dobré, že Zuzana Hlávková verejne upozornila na manipulácie v pozadí ministerstva. Dobré je aj to, že v tom neostala sama. Problém je v tom, že sa to okamžite, za hodinu, zvrhlo z vecnej kritiky na kampaň. Časť médií opäť zapla funkciu „autopilot“. A viezla sa. Na vopred nastavenom softvéri, pre ktorý bolo celkom nepodstatné, čo povie druhá strana (podobne ako pri kauze Čistý deň). Namiesto pátrania po zodpovedných v pozadí kauzy (Ťapáková a spol.) sme tu mali paušálne vyplakávanie. Je to škoda. Verejné pohoršenie s pečiatkou „kauza“ je užitočné – a úderné – keď je za ním vlastný obsah. A preukázané zistenia o konkrétnych vinníkoch. Nie zborové híkanie a preteky v tom, kto si silnejšie kopne… V stredu sme sa dozvedeli, že Matovič je trestne stíhaný za ohováranie Fica (peniaze v Belize). Je to absurdné rozhodnutie. Jednak preto, že polícia je celkom nečinná pri kauzách s miliónovými škodami pre štát. A potom preto, že stíhanie opozičného politika za jeho slová môže byť zlý precedens. Aj Fico raz môže byť v opozícii. A premiérom v tom čase nemusí byť Sulík, ale niekto s oveľa hrubším krkom. V 20. storočí sme mali v Európe úrady propagandy. Po vojne našťastie prestali existovať. Dnes sa však začínajú v EÚ rodiť „útvary anti-propadandy“. Europarlament v stredu prijal rezolúciu proti propagande Islamského štátu a Ruska. EÚ a jej členské štáty si budujú úradné „komisie“ zamerané na boj s propagandou. NATO, EÚ a národné vlády volajú po inštitúciách, ktoré majú čeliť „infovojne“. Je to riskantný terén. Lebo medzi anti-propagandou a propagandou je len veľmi tenká, takmer neviditeľná čiara. Čeliť propagande znamená robiť anti-propagandu. Robiť anti-propagandu môže znamenať robiť propagandu (proti tej nepriateľskej). Na konci týchto rovníc nám môže vyjsť, že proti propagande sa dá bojovať len propagandou. Dajme si na tieto trendy a na tieto schémy pozor. Lebo jedného rána môžeme s prekvapením zistiť, že všetci sme vojaci – na frontových líniách infovojny. A neutralita v médiách, na sociálnych sieťach či v našich verejných postojoch nebude cnosť, ale zrada. "}
