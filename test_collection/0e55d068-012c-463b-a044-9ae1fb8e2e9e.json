{"url": "https://www.aktuality.sk/clanok/724244/komentar-daga-danisa-v-sas-bude-bitka/", "title": "Komentár Daga Daniša: V SaS bude bitka", "body": "Situáciu v SaS pomerne ostro komentoval   Za napätím v strane je podľa neho Galko. A jeho ambície. Na Mihála zareagovala aj europoslankyňa Nicholsonová (súhlasne). A po nej aj nahnevaný Galko.  Predseda strany Sulík je aj po mimoriadnom kongrese v komplikovanej pozícii. Kongres ho síce potvrdil ako lídra. Lenže – v strane je ďalej dusno a väčšinu v Rade SaS (vedení) má stále Galko. Pod kontrolou má 7 z 13 členov rady. Kiššovú, Rajtára, Blahovú a ďalších... Založil s nimi „platformu“, ktorá sa na protest proti Sulíkovi nezúčastnila kongresu. Práve rada má pritom rozhodujúce slovo pri schvaľovaní volebnej kandidátky (návrh dáva predseda, rada návrh schvaľuje alebo zamieta). Ak sa konflikty medzi Sulíkom a Galkom nevyriešia – a rýchlo –, strane hrozí, že na čele kandidátky budú obe znepriatelené skupiny. Po voľbách by potom SaS nebola jednotná strana, ale dve strany. Sulíkova. A vedľa nej Galkovi „platformisti“. So svojimi poslancami a s väčšinou v rade. Vlastne, ono sa to deje už dnes. Sulík oslovuje svojich ľudí v strane a ponúka im miesta na kandidátke. Galko tiež osvojuje svojich ľudí a tiež im ponúka miesta na kandidátke. Ako odmenu za vernosť a podporu. V prípade kompromisnej volebnej kandidátky by tento „dvojjadrový procesor“ v SaS pokračoval. Až do úplného rozkolu (odchodu jednej či druhej skupiny). Ak chce Sulík tomuto rizikovému scenáru zabrániť, bude si musieť v strane upratať. Hoci aj hrubou silou. Teda: bude musieť vytlačiť Galka a jadro rebelov nabok. Presadiť si jednotnú volebnú kandidátku pre voľby 2020. A vrátiť väčšinu v rade (vedení) do rúk predsedu. Stranu zrejme už čoskoro čaká ďalší mimoriadny kongres. Aby mohol Sulík pri schvaľovaní kandidátov na poslancov obísť Radu SaS, v ktorej sa opevnil Galko. Bitka o kľúče od strany sa začala už v júni 2019. Sulík sa snažil pretlačiť do rady svojich ľudí a získať v nej väčšinu. Novou podpredsedníčkou sa mala stať Lucia Ďuriš Nicholsonová. Tá mala síce so Sulíkom názorové spory, bola však lojálna. Sulík a Nicholsonová si dohodli pravidlá hry. A pokúšali sa Galkovu „sedmičku“ oslabiť a vytlačiť nabok. Nevyšlo im to. Naopak, pri volení členov Rady si držali pozície Galko a jeho skupina. Nicholsonová si vtedy pozastavila členstvo v strane. Vrátiť sa chce údajne až v prípade, že vo vedení strany nebude Galko... Aby sme však z Galka nerobili démona: tvrdenia, že môže za starší rozkol a odchod Miškova (2013), za odchod Mihála (2016) a za štrajk Nicholsonovej (2019) sú zrejme prehnané. Za stranu je vždy v prvom rade zodpovedný predseda. Až potom jeho ambiciózny podpredseda. Sulík roky odkladal riešenia sporov v strane. Kým bol europoslancom, nechal sa doma, na Slovensku, zastupovať práve Galkom. Po návrate s prekvapením zistil, že podpredseda odmieta poslušne vypratať ihrisko – a strana má dvoch domácich pánov. V lete to však zašlo priďaleko. Napätie a spory nabrali vlastnú dynamiku a natoľko narástli, že jeden sa pokúšal zbaviť druhého. Galko mal v pláne po voľbách, na jar 2020, odstaviť Sulíka a nahradiť ho Kiššovou. Sulík zas hľadal spôsoby, ako sa zbaviť Galka. Ešte pred voľbami. Tento stav môže byť pre SaS devastačný. Z pohľadu strany – a jej budúcnosti – pritom kombinatorika a možné východiská vyzerajú veľmi jednoducho. Takmer primitívne. Jeden z dvojice Sulík-Galko bude musieť skôr či neskôr odísť. A asi to nebude Sulík. Inými slovami: ak sa niekto rozbehne do konfliktu s lídrom, mal by mať v ponuke viac ako sedem žetónov. "}
