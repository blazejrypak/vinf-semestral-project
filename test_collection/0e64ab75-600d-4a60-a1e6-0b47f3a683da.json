{"url": "https://www.aktuality.sk/clanok/154719/komentar-ako-efektivne-pomoct-haiti/", "title": "Komentár: Ako efektívne pomôcť Haiti", "body": " Po katastrofálnom zemetrasení sa vyrojili články ľavicových publicistov, podľa ktorých je Haiti ďalšou obeťou bieleho kapitalistu. Herec Danny Glover dokonca naznačil, že   . Nie je to nič nové. Vždy, keď niekto poukázal na chudobu socialistickej Kuby (najnovšie tam   ), ľavičiari ukázali prstom na Haiti, kde komunisti nikdy nevládli. Lenže Haiti je svojou chudobou extrémom aj v karibskej oblasti. Ak chce za ich biedu niekto viniť vojenské intervencie Spojených štátov, potom nech odpovie na otázku, prečo Dominikánska republika, ktorá sa s Haiti delí o jeden ostrov, je jednou z najprosperujúcejších krajín v oblasti? Veď aj tá zažila okupáciu Američanmi v rokoch 1916-1924. A prečo Portoriko, ktoré patrí Washingtonu dodnes, má vyššie HDP na obyvateľa ako niektoré krajiny Európskej únie? Ak chcete rozmýšľať o chudobe Haiti a ďalších krajín tretieho sveta, môžete zvoliť dva spôsoby. Prvým je prístup nariekajúceho marxistu, pre ktorého je celý svet zložený z vykorisťovania. Američania a Európania vykorisťujú zvyšok sveta. Bohatí vykorisťujú chudobných. Zamestnávatelia vykorisťujú svojich zamestnancov. Muži vykorisťujú ženy. Rodičia vykorisťujú svoje deti. A tak by sa dalo pokračovať. Ak vnímate svet týmto smutným spôsobom, kde každý vykorisťuje každého a v ktorom neexistujú žiadne obojstranné víťazstvá, potom jediným liekom na chudobu je revolúcia vykorisťovaných proti vykorisťovateľom, znárodnenie, triedny teror a podobne. No svet sa dá vnímať našťastie aj inými očami. Za jednu z najvplyvnejších kníh uplynulého desaťročia je považované dielo Mystérium kapitálu, ktorého autorom je svetoznámy peruánsky ekonóm Hernando de Soto. Ide o nebezpečnú knižku. Po jej napísaní sa ho pokúšali zabiť ľavicoví teroristi z marxistickej organizácie Biely chodník. Knižka vyšla i u nás a   . Autor sa okrem iného venuje aj príčinám chudoby Haiťanov a spôsobom ako im pomôcť. Hlavnú príčinu chudoby tretieho sveta vidí v nedostatočnej ochrane majetkovoprávnych titulov. V týchto krajinách nie je jasné, čo patrí komu. Neexistujú napríklad katastre nehnuteľností, v dôsledku čoho je nemožné založiť vlastný dom a dostať úver na rozšírenie podniku. Chudobné štáty majú obrovské množstvo mŕtveho bohatstva v aktívach, chýba im však právna infraštruktúra, ktorá by ich premenila na produktívny kapitál.   Hoci bohatý Západ v priebehu 20. storočia minul dva trilióny dolárov na medzinárodnú rozvojovú pomoc, nepodarilo sa chudobné krajiny vytiahnuť zo zaostalosti. Pritom ich vlastné zdroje nie sú zanedbateľné. De Soto v roku 1998 študoval šedú ekonomiku na Haiti a zistil, že miestni ľudia zhromaždili mŕtve aktíva vo výške 5,2 miliardy amerických dolárov, čo je 4 krát viac ako hodnota majetku 123 najväčších haitských firiem, 11-krát viac ako depozity všetkých miestnych bánk a 158-krát viac ako suma zahraničných investícii v karibskej krajine za posledných 200 rokov. Prečo sa nedarí premeniť tieto aktíva na produktívny kapitál?Je to kombinácia dôvodov, ktoré spája neschopnosť štátu zabezpečiť základnú úlohu, kvôli ktorému existuje: chrániť majetkové práva svojich občanov. Na Haiti je extrémne náročné začať legálne podnikať. Byrokratický postup je príliš komplikovaný a finančne nákladný. Preto na predmestiach a v chudobných štvrtiach existuje obrovský sektor neevidovanej, šedej ekonomiky. Medzi domovmi zo škatúľ majú ľudia svoje dielničky a stánky. Problém je, že z pohľadu štátu podnikajú nelegálne. Ich vlastníctvo a nároky sú chránené len neformálnymi autoritami v bezprostrednom susedstve. Nie je jasné, kto ručí za záväzky. To však podnikateľov zo slumov limituje v raste. Ak by si chceli vybaviť pôžičku, žiadna banka im ju nedá. Riešením by bolo zjednodušiť registráciu obchodných spoločností a zlegalizovať postavenie týchto podnikateľov. No je tu ešte jeden problém. Odhaduje sa, že na Haiti 68% obyvateľov miest a 97% vidiečanov žije v príbytkoch s nevyjasneným vlastníctvom. Vo vyspelom svete sú majetkové práva k nehnuteľnostiam zapísane v katastroch. Rozvojové krajiny s tým majú problém. Keď sa prevádza vlastníctvo k rodinnému domu na Haiti, predávajúci s kupujúcim zvolajú ľudí zo susedstva ako svedkov a tí potvrdia prevod i majetkový nárok nového vlastníka. Tieto práva sú však neisté, pretože z pohľadu štátu neexistujú. Ba čo viac, obrovské množstvo ľudí má svoje príbytky zriadené ilegálne na štátnej pôde. V dôsledku toho im žiadna banka nielenže nedá peniaze na rekonštrukciu takéhoto príbytku, ono zároveň je nemožné nehnuteľnosťou ručiť pri pôžičke. Skromný majetok týchto ľudí, ktorý by za iných okolností mohol ako kapitál slúžiť hospodárskemu rozvoju, zostáva mŕtvym aktívom. De Soto preto navrhuje ruka v ruke so zjednodušením úradných postupov pri založení firmy a pri prevodoch a registrácií nehnuteľností ešte zmapovať existujúce rozloženie neformálnych majetkových práv a ich včlenenie do oficiálnej ekonomiky. Na Haiti by jeho recepty mohli byť z dlhodobého hľadiska účinnejšie, než bezmyšlienkovité naliatie miliárd dolárov rekonštrukčnej pomoci. Navyše, krajina by sa vďaka tomu mohla z problémov vyhrabať vlastnými silami. Samozrejme, toto všetko je dlhodobý recept. V krátkodobom horizonte je najdôležitejšie nájsť posledných preživších, pochovať mŕtvych a zabezpečiť vodu, jedlo, lieky, či elementárny poriadok.  "}
