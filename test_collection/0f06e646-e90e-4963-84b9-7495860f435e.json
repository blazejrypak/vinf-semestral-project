{"url": "https://www.aktuality.sk/clanok/213163/komentar-fetak-alebo-svetak/", "title": "Komentár: Feťák alebo sveták?", "body": "Naozaj ešte niekoho šokujú takéto „otvorené priznania“ a „vyznania z mladíckych nerozvážností“?! - Zišlo mi na um v prvom momente, keď som si prečítal   . Priznať sa k mladíckemu experimentovaniu s drogami bol nepochybne odvážny krok, ktorý mohol nadobro pochovať kariéru akejkoľvek verejne činnej osoby... ale asi tak pred desiatimi až pätnástimi rokmi. Vzhľadom k tomu, kam sa odvtedy posunula slovenská spoločnosť, podobné priznania vyznievajú skôr ako snaha upútať pozornosť za každú cenu a prezentovať sa ako progresívny svetaskúsený free-cool-in politik. Samozrejme, Poliačik vždy môže povedať, že len dostal novinársku otázku. Ale aj tak... Keď sa Richard Müller v roku 2000 vyznával v rozhovore pre Markízu zo svojich skúseností s drogami, mal opletačky s prokuratúrou a jeho počínanie vyvolalo rozsiahle verejné kontroverzie. Okrem iného sa vtedy debatovalo aj o etickosti televízie Markíza, ktorá spevákovi dala na šírenie týchto myšlienok priestor. A možno ho aj tak trochu zneužila. Müller v skutočnosti prelomil tabu. Poliačik len vstúpil do vykopnutých dverí.Pritom rozhovor s poslancom SaS je najzaujímavejší a vyznieva najautentickejšie, keď ku koncu rozpráva o svojej skúsenosti s prácou osobného asistenta zdravotne ťažko postihnutých pacientov v Anglicku. Drogy skúšal bárskto, ale práve pri téme ľudí, ktorí sa nemôžu bez cudzej pomoci hýbať, tne Karol Sudor do živého. Je škoda, že táto epizóda z Poliačikovej minulosti bola odbavená jedinou otázkou.Rozhovor s Poliačikom pripomína trochu aj vlaňajšie verejné priznanie poslanca Stanislava Fořta (taktiež SaS) k homosexuálnej orientácii. Namiesto kameňovania a upaľovania prišli od kritikov skôr otázky typu „a teraz akože čo?“ Prípadne sa čitatelia v internetovej diskusii ironicky pýtali, či má dovtedy verejnosti relatívne málo známy politik aj nejaké iné štátnické zásluhy okrem sexuálnej orientácie. Treba zdôrazniť, že v tomto duchu sa niesli tie negatívnejšie reakcie. V skutočnosti mnohí ľudia vtedy Fořtovi tlieskali za odvahu, rovnako ako dnes tlieskajú Poliačikovi. Je však naozaj odvahou priznať sa k homosexualite, či drogám v mediálnej spoločnosti, ktorá v skutočnosti glorifikuje vzdor voči tradičným konvenciám? Omnoho viac by dnes slovenskú verejnosť možno šokoval rodinne založený politik, ktorý žiadne drogy nikdy neskúsil, celý život je verný jednej žene a vnútorne ani neľutuje, že nevyskúšal každú mysliteľnú ľudskú neresť. Verejné vyznanie, ktoré by sa nieslo v podobnom duchu, by bolo skutočným hrdinstvom. Pretože dotyčný politik by sa takmer okamžite stal terčom zosmiešňovania a kritiky, že čo vlastne vie o živote, keď ešte nadratý nezvracal z balkóna, ani neutekal za úsvitu od milenky. Poliačikove výroky sa stali predmetom politického boja v okamihu, keď sa k nim vyjadrili Robert Fico a Robert Kaliňák. Ich protidrogové rozhorčenie môže byť motivované snahou posilniť pozíciu Smeru ako strany širokého stredu, ktorá dokáže osloviť aj konzervatívnejších voličov. Vzhľadom na neschopnosť KDH nejde o nič ťažké. Navyše, takéto verbálne gesto Smer nič nestojí. Ľudia, ktorí nemajú radi Fica a pamätajú si šnúru prešľapov na ministerstve vnútra počas rokov 2006 až 2010 sa takmer automaticky postavili na Poliačikovu stranu. Lenže aj postoj „oceňujem Poliačikovu úprimnosť a otvorenosť“ má svoje úskalia. Aký je tu rozdiel oproti voličom SNS, ktorí ospravedlňovali všetky poklesky Jána Slotu s tým, že je len „úprimný“ a „otvorený“? Samozrejme, úprimnosť je fajn. No predstavme si dvoch politikov. Jeden sa snaží žiť podľa vysokých mravných ideálov, no keďže je omylný, stane sa mu, že občas zakopne a zlyhá. Druhý politik nemá žiadne ideály a verejne sa vyžíva v prezentovaní svojich pokleskov. Označíme toho prvého za pokrytca, kým druhému dáme vyznamenanie, lebo je vlastne úprimný a na nič sa nehrá? To snáď nie! Nevravím, že toto je prípad Poliačika, ide skôr o jeho príliš horlivých priaznivcov. Treba veľmi opatrne narábať so slovami: „Uznávam ho, lebo je úprimný a na nič sa nehrá.“ Je totiž ľahké nemať žiadne zásady a priznávať to – teda na nič sa nehrať. Ťažšie je nejaké zásady mať a skutočne podľa nich žiť.  "}
