{"url": "https://www.aktuality.sk/clanok/876928/covidu-podlahol-vodca-hamasu-na-zapadnom-brehu/", "title": "Covidu podľahol vodca Hamasu na Západnom brehu", "body": "Informoval o tom vo štvrtok spravodajský portál The Times of Israel. Barghútí, dlhoročný príslušník palestínskeho militantného hnutia, si v izraelských väzniciach odsedel celkovo 27 rokov. V roku 1978 bol odsúdený za vraždu Izraelčana, ale na slobodu sa dostal o sedem rokov v rámci výmeny väzňov. Neskôr bol ešte mnohokrát zatknutý a uväznený za iné teroristické trestné činy. Páchateľmi niekoľkých teroristických činov boli v uplynulých rokoch aj dvaja z jeho synov. Jeden z týchto útok si vyžiadal aj život ešte nenarodeného dieťaťa. Koronavírus SARS-CoV-2 zistili u 67-ročného Barghútího len pred niekoľkými dňami. Jeho zdravotný stav sa následne prudko zhoršil. Ako informovali palestínske médiá, šejk Barghútí zomrel vo štvrtok v Ramalláhu. Umar Barghútí bol významný predstaviteľom hnutia Hamas na Západnom brehu. Hamas vo svojom vyhlásení napísal, že \"oplakáva stratu veľkého vodcu a odhodlaného muža\", ktorého odkaz a snaha \"odolávať okupantovi\" zostanú v živej pamäti. Jeho menovec založil svojho času hnutie BDS (Boycott, Divestment and Sanctions), ktorá volá po akademickom, ekonomickom a politickom bojkote Izraela, kým židovský štát neukončí okupáciu palestínskych území, nezrovnoprávni židovských a arabských obyvateľov a nepovolí návrat palestínskych utečencov. Izrael vníma BDS ako strategickú hrozbu a obviňuje jej predstaviteľov a sympatizantov z antisemitizmu. "}
