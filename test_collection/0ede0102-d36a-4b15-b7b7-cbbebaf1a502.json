{"url": "https://www.aktuality.sk/clanok/839282/policia-upozornuje-na-podvodne-e-maily-pripravia-ludi-o-stovky-eur/", "title": "Polícia upozorňuje na podvodné e-maily, pripravia ľudí o stovky eur", "body": "Polícia v Nitrianskom kraji upozorňuje občanov na podvodné maily, ktoré dokážu pripraviť ľudí o značnú finančnú hotovosť. „Zaznamenali sme viaceré podozrivé e-mailové správy, v ktorých pisateľ žiadal potenciálnu obeť o zaplatenie poštovného za balík, ktorý sa nachádza na pošte. Mail mal prílohu s hlavičkou veľmi podobnou so znakom Slovenskej pošty,“ upozorňuje polícia. Občania na e-mail reagovali, či už reálne balík očakávali, alebo nie. Po zaplatení poštovného v hodnote 2,99 eura alebo 4,99 eura a po zadaní všetkých údajov z platobnej karty sa páchateľ dostal na účet poškodeného a pripravil ho o finančnú hotovosť zväčša niekoľko stoviek eur. Slovenská pošta vo svojich vyjadreniach takéto konanie odmietla s tým, že podobné postupy nepraktizuje. „Polícia vyzýva občanov, aby na takéto podozrivé e-maily nereagovali a na zaslané správy neodpovedali, a už vôbec neposielali cudzím osobám svoje prístupové údaje k svojim bankovým účtom,“ upozorňuje polícia. "}
