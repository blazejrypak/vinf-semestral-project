{"url": "https://www.aktuality.sk/clanok/266352/pozicne-hry-o-platnost-referenda/", "title": "Pozičné hry o platnosť referenda", "body": "Tento rok v apríli Nemecko prekvapil   . Matka šiestaka bola odsúdená na osemdňový trest odňatia slobody. Jej syn sa totiž odmietol z dôvodu výhrady vo svedomí zúčastňovať na hodinách sexuálnej výchovy. Rodičia, aktívni veriaci kresťania, sa rozhodli jeho rozhodnutie rešpektovať. Tak si po nich prišla polícia. Opakovane sa objavujú informácie z rôznych krajín sveta o rodičoch, predovšetkým kresťanského presvedčenia, ktorých sa štát pod hrozbou pokút a väzenia snaží donútiť, aby školopovinné deti posielali aj na hodiny sexuálnej výchovy. Títo rodičia sa snažia upozorňovať na občasné prípady, kedy obsah týchto hodín nie je nevyhnutne tvorený ani tak nestrannými vedeckými poznatkami ako ideológiou, ktorá sa do škôl dostala postrannými cestičkami. Študentom sa potom neodovzdávajú informácie, ale skôr hotové postoje, čo by malo byť v kompetencii rodiny. Napokon táto otázka nie je o náboženstve, aj keď rodičia sú väčšinou veriaci, ale o slobode svedomia a sebaurčení jednotlivca. Štát sa predsa neviaže nielen na žiadne náboženstvo, ale ani na žiadnu ideológiu... Prípady ako ten vyššie teda ukazujú, že referendové otázky majú svoje vecné jadro. Prezident   už oznámil, že sa referenda zúčastní, aj keď práve otázku o sexuálnej výchove nepodporí. Podobne sa ozvala aj najsilnejšia strana Smer. Tá podporí účasť na referende a jej orgány budú podľa zverejnenej správy hľadať pozíciu strany k jednotlivým otázkam. Že účasť na referende i konkrétne odpovede podporuje Katolícka cirkev, či z politických strán KDH asi nikoho neprekvapí.  Naproti tomu, niektoré mimovládne organizácie i politické strany už oznámili, že budú vyzývať k bojkotu referenda. Kalkulujú s jeho neplatnosťou. Vraj o ľudských právach sa nehlasuje, čo je zaujímavý argument, keďže napríklad tretia otázka je o rozširovaní slobody jednotlivca odmietnuť štátom nanútený vzdelávací program. Je taktika bojkotu rozumná? Pokiaľ ide o podporu zväzkov osôb rovnakého pohlavia, slovenská verejnosť je rozdelená približne pol na pol. Ak by účasť na referende bola reprezentatívna, ľahko by sa mohlo stať, že tieto zväzky prejdú a Aliancia za rodinu utrpí katastrofálnu porážku v iniciatíve, ktorú sama netrpezlivo uviedla do pohybu. Pre konzervatívne kruhy by to bola veľká hanba. Namiesto toho ich odporcovia preferujú bojkot. Lenže referendum je všeobecne lepší nástroj ako riešiť pálčivé kultúrno-etické otázky. Keďže tie veľmi polarizujú, pre politikov sú príliš horúce, než aby sa väčšina z nich voči nim postavila jednoznačne. Nechcú si pohnevať ani jednu stranu. A tak tieto témy zaťažujú politickú scénu jednotlivých krajín celé desaťročia bez toho, aby sa došlo k jasnému rozhodnutiu. Keď o týchto otázkach naopak prelomovo rozhodnú súdy proti vôli voličských väčšín, spoločnosť sa s nimi ťažšie \"zžíva\". Hovorí sa o „tyranii sudcov“. Predložiť preto otázky ako zväzky osôb rovnakého pohlavia alebo interrupcie na rozhodnutie samotnému ľudu, je preto asi najkorektnejšie. Takéto rozhodnutie, na rozdiel od poslancov v parlamente alebo rozsudku hŕstky sudcov na ústavnom súde, má v demokracii oveľa vyššiu váhu, nech dopadne akokoľvek. K tomu však najskôr musí dosť ľudí prísť k referendu, aby raz a navždy rozhodli.  "}
