{"url": "https://www.aktuality.sk/clanok/262704/pozname-uz-aj-dna-maleho-ludoopa/", "title": "Poznáme už aj DNA \"malého\" ľudoopa", "body": "Konštatoval to 93-členný medzinárodný tím na čele s Luciou Carboneovou z Oregon Health & Science University v Portlande (USA). Okrem amerických ho tvorili vedci zo Španielska, Veľkej Británie, Nemecka, Talianska, Francúzska, Rumunska a Číny. Gibon je voči ostatným ľudoopom, šimpanzom a gorilám z Afriky a orangutanom z Ázie, výrazne menší. Gibony sa delia na 4 rody (respektíve 4 podrody jedného rodu). Niektorým druhom hrozí vymretie. Obývajú zväčša tropické pralesy juhovýchodnej Ázie. Dekódovanie gibonej DNA pomôže pochopiť jej evolúciu a najmä to, prečo zahŕňa anomálne vysoký počet preusporiadaní chromozómov. Takéto štruktúrne zmeny DNA bývajú u iných tvorov problematické. Napríklad u ľudí vyvolávajú onkologické ochorenia. Ďalším prínosom je získanie podrobností o rodostrome a evolučnej histórii gibonov. Okrem iného sa podarilo identifikovať genetické znaky, ktoré gibonom prepožičiavajú dlhšie ruky a silné šľachy na ramenách i rukách. To je pre tieto stromové ľudoopy kľúčové. Hlavný spôsob ich pohybu totiž spočíva v ručkovaní po konároch zo stromu na strom. Napokon je tu významný príspevok nových poznatkov o gibonej DNA pre poznanie nášho vlastného pôvodu. Pokrok vo vede často pramení z porovnávania porovnateľného. Náš zrod ako biologického druhu aspoň uspokojivo pochopíme iba v kontexte evolúcie všetkých ľudoopov, žijúcich i vymretých, tvorov zaraďovaných do nadčeľade Hominoidea. Nejde však „iba“ o evolučný pôvod. V takom porovnávaní sa môže skrývať dlho hľadaný kľúč k pochopeniu vzniku a priebehu mnohých vážnych chorôb. A tým aj k ich liečbe. Členovia tímu venovali projektu dekódovania gibonej DNA vyše 2 roky. Ukázalo sa, že gibony sa od ostatných ľudoopov a od ľudí geneticky líšia najmä spomenutou vysokou frekvenciou výskytu preusporiadaní chromozómov. „Chromozómy si môžete predstaviť ako stavebnice poskladané z plastových prvkov. Pri preusporiadaní sa stane to, že jeden alebo dva prvky sa oddelia od ostatných a znovu pripoja na inom mieste, alebo na tom istom, ale inak orientované. Zo stavebnice môžu vypadnúť, alebo sa naopak zduplikovať. Vieme, že také udalosti sa diali aj u ostatných ľudoopov a ľudí, no v prípade gibonov boli oveľa častejšie. Jedným z našich cieľov pri analýze gibonieho genómu bolo pokúsiť sa odhaliť príčinu tejto nestability,“ vysvetlila Lucia Carboneová. S kolegami v tomto kontexte poukázala na pozoruhodnú úlohu novoobjavenej opakujúcej sa sekvencie DNA, známej iba z gibonieho genómu. Vedci ju označili ako LAVA a gibony z nej majú vyše 1000 kópií. Niektoré prenikli do skupiny génov, ktorých bielkovinové produkty zaručujú správne oddeľovanie chromozómov počas množenia buniek delením. „Prvok LAVA je evolučná inovácia, ktorá sa vyskytuje iba v gibonej DNA. Myslíme si, že zohral veľkú úlohu tým, že zvýšil počet ´chýb´ v priebehu bunkového delenia a tým aj šance na preusporiadanie chromozómov,“ povedala Lucia Carboneová. Zaujímavý je najmä fakt, že mnohé gény, na ktoré u gibonov vplýva prvok LAVA, sú zmutované v niektorých typoch ľudských rakovinových tumorov. Poznatky z dekódovania gibonej DNA sa tak skutočne môžu zísť aj v súvislosti s úsilím o lepšie zdravie ľudí. „Toto je posledný ľudoop, ktorého DNA bolo treba dekódovať, zavŕšenie úvodnej éry ľudskej porovnávacej genomiky. Teraz máme potrebné nástroje, zmapované genómy, všetkých najbližších príbuzných človeka,“ zdôraznil člen tímu Tomas Marques-Bonet z Institut de Biologia Evolutiva a National Center for Genomic Analysis v Barcelone (Španielsko). Vedci dekódovali celé genómy až 8 rôznych druhov gibonov. Práve to umožnilo zistiť, ako sa od seba odčlenili 4 známe rody, čiže skupiny giboních druhov. Pri väčšine živočíchov také odčleňovanie prebieha postupne. V prípade 4 rodov gibonov to však bolo takmer naraz, pred približne 4 miliónmi rokov. Presné poradie odčleňovania sa preto bohužiaľ nedá určiť. Zhruba v tom čase prebiehali v gibonej oblasti veľké zmeny tropických a subtropických lesov a výrazne kolísala úroveň hladiny morí. To zrejme prispelo k rýchlemu rozrôzneniu giboních rodov, lebo to spôsobilo vzájomnú izoláciu populácií gibonov. Izolácia krajinnými prekážkami je jednou z hlavných síl vzniku nových biologických druhov a rodov. Členovia tímu uverejnili tieto poznatky v časopise Nature. "}
