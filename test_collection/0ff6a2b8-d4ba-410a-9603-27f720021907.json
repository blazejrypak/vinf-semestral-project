{"url": "https://www.aktuality.sk/clanok/229381/nova-vakcina-moze-zachranit-statisice-detskych-zivotov/", "title": "Nová vakcína môže zachrániť státisíce detských životov", "body": "Príčinou je takzvaná enterotoxigénna Escherichia coli (ETEC). Táto hnačka postihuje najmä deti v rozvojových krajinách. Patrí ale aj medzi najčastejšie ochorenia turistov z ekonomicky rozvinutého sveta, ktorí cestujú do týchto krajín. Zo 65 miliónov návštevníkov rizikových oblastí (odhad ročného počtu) zažije počas cesty aspoň jeden nápor hnačky 30-50 percent, čiže až zhruba 30 miliónov ľudí. Aktuálne neexistuje nijaká účinná vakcína. Ani pre deti, ani pre turistov. Nová švédska vakcína to mení. Doterajšie klinické skúšky preukázali, že všetky jej zložky účinne aktivujú imunitný systém. A že je bezpečná, u 129 zdravých dobrovoľníkov sa pozorovalo len málo vedľajších účinkov, navyše miernych. Vakcína sa skladá zo štyroch inaktivovaných kmeňov baktérie Escherichia coli, doplnených bielkovinovou takzvanou B podjednotkou LCTBA, založenou na ETEC. Dobrovoľníci dostali v rozmedzí dvoch týždňov 2 ústne dávky buď samotnej vakcíny, alebo vakcíny kombinovanej s nízkou či vysokou dávkou pomocnej látky, alebo placebo. Tri štvrtiny dobrovoľníkov želateľne reagovali na všetkých 5 hlavných zložiek vakcíny. To vysoko prekročilo pôvodný cieľ, ktorým bolo 50 percent dobrovoľníkov, reagujúcich na aspoň 4 hlavné zložky.Na všetkých 5 zložiek okrem toho reagovalo 85 percent dobrovoľníkov, ktorí popri vakcíne dostali nízku dávku spomenutej pomocnej látky. Získané údaje potvrdili výsledky zo skorších predklinických skúšok, ako aj z klinických, ktoré však pracovali s prototypovou verziou vakcíny. Tú členovia tímu zdokonalili. Podrobnosti uverejnia na septembrovej konferencii v Kodani, venovanej vakcínam všeobecne, a na novembrovej v Bangkoku, venovanej vakcínam proti poruchám tráviacej sústavy. "}
