{"url": "https://www.aktuality.sk/clanok/217548/komentar-upalovanie-vlajok/", "title": "Komentár: Upaľovanie vlajok", "body": "Zneucťovanie vlajky vlastného alebo cudzieho štátu (prípadne nejakej neštátnej organizácie) by sa malo považovať za neslušné a nepatričné. Ale nič viac. Iste, vlajka je symbol, ktorý má ambíciu niečo a niekoho reprezentovať. Ak ju verejne zapálime, vymočíme sa na ňu alebo ju inak zneuctíme, dotýkame sa ľudí, pre ktorých čosi významné znamená. Navyše tým môžeme viac svojim cieľom ublížiť ako niekoho o nich presvedčiť.  Vezmime si napríklad obľúbený zvyk pouličných demonštrantov v moslimských krajinách páliť americké vlajky na znak nesúhlasu so zahraničnou politikou USA. Keby mali tamojší protestujúci trochu rozumu, chápali by, aké kontraproduktívne gesto to je. Existujú totiž Američania, ktorí s blízkovýchodnou politikou svojej vlády rezolútne nesúhlasia a ešte ďalší, ktorí na ňu nemajú vytvorený názor. Pálením vlajky sa však demonštranti dotknú všetkých – teda aj tej časti protivníkovej verejnosti, ktorú by sa mohli alebo mali snažiť získať na svoju stranu. Dotknú sa všetkých jednoducho preto, že demonštratívne podpaľovanie čohokoľvek na verejnom priestranstve a pred bežiacimi kamerami pôsobí agresívne a vyhrocujúco.  Na druhej strane, osobám, ktoré to spravia (za predpokladu, že neohrozujú životy, zdravie a majetok iných – napríklad reálnym rizikom založenia požiaru) netreba hroziť mnohoročným odňatím slobody. A to preto, že aj keď vlajka má symbolický a citový význam pre množstvo ľudí, stále ide len o farebný kus látky.  Nie všetko, čo je nepatričné, musí byť v slobodnej spoločnosti zároveň zákonom zakázané a trestné. Netlačme zákon do vecí, ktoré môže pohodlne regulovať spoločenská konvencia. Pravidelní čitatelia týchto komentárov vedia, že nepatrím medzi fanúšikov EÚ byrokracie. Myslím, že na verejné budovy patrí predovšetkým slovenská vlajka, kým tá európska by mala byť značne v úzadí a vystavovaná len v tých najnevyhnutnejších prípadoch – ako sú zahraničné návštevy. Nerozumiem, prečo by európska vlajka mala viať trebárs vedľa budovy Národnej rady SR.  Neviem si predstaviť, že by som išiel do nejakého sprievodu na spôsob prvého mája mávajúc s kusom modrej látky, pomaľovanej žltými hviezdičkami. No ten víkendový protest s pálením európskej vlajky pôsobil bizarne. Na jednej strane išlo o deštruktívne prázdne gesto protestujúcich. Na strane druhej, zarážajúce bolo tiež konanie polície. Hneď ako vlajka vzbĺkla, šprintom vyštartovali na demonštrantov pandúri. Jedného z podpaľačov zrazili k zemi snáď štyria alebo piati „pomáhači a chrániči“, akoby sa jednalo o nejakého nebezpečného teroristu.  Výsledkom tohto chrabrého zásahu, aj s nadväzujúcimi úvahami o troch rokoch väzenia pre demonštrantov, bude len ďalší pokles vážnosti polície v očiach verejnosti. Teatrálne gesto podpaľačov môže zase inšpirovať miestnych parlamentných a vládnych eurohujerov, aby sa pokúsili zákonom zakázať „znesväcovanie“ európskych symbolov a zaviesť reálne postihy pre kritikov politiky Bruselu. Preto sú podobné akcie kontraproduktívne. Vlajka EÚ dnes nie je našťastie štátnym symbolom. Dúfajme, že sa ním ani nikdy nestane.  "}
