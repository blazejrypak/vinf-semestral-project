{"url": "https://www.aktuality.sk/clanok/e2xe9k1/izrael-zmierni-blokadu-pasma-gazy-umozni-tam-doviezt-viac-tovaru/", "title": "Izrael zmierni blokádu pásma Gazy, umožní tam doviezť viac tovaru", "body": "Egypt medzitým otvoril hraničný priechod s Gazou. Izrael povolí dovoz nových áut do Gazy, ako aj obnovenie obchodu so zlatom s Predjordánskom. Povolené bude tiež doviezť viac tovaru a zariadenia na civilné projekty, pričom izraelské víza môže dostať ďalších tisíc ľudí pracujúcich v obchode, ak boli zaočkovaní alebo sa zotavili z covidu. Ministerstvo vnútra v pásme Gazy, ktoré ovláda radikálne hnutie Hamas, potvrdilo, že Egypt tiež čiastočne otvorí dôležitý hraničný priechod Rafah, a to pre cestujúcich a tovar smerujúci do Gazy. Egypt uzavrel priechod Rafah v pondelok po krvavých zrážkach medzi izraelskými vojakmi a Palestínčanmi pri pohraničnej bariére. V máji viedli Izrael a palestínski militanti z Gazy 11-dňový ozbrojený konflikt, pri ktorom zahynulo v Izraeli 13 ľudí a v Gaze podľa tamojších úradov 255 ľudí. Izrael sprísnil blokádu pásma Gazy v roku 2007 a neskôr sa k nej pridal aj Egypt. Obe krajiny uvádzajú pre toto opatrenie bezpečnostné dôvody. "}
