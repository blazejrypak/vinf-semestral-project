{"url": "https://www.aktuality.sk/clanok/y1m9glb/nemocnica-v-ktorej-je-hospitalizovany-zeman-riesi-ziadost-o-informacie-o-jeho-stave/", "title": "Nemocnica, v ktorej je hospitalizovaný Zeman, rieši žiadosť o informácie o jeho stave", "body": "Český prezident Miloš Zeman, ktorý je už od nedele hospitalizovaný v pražskej Ústrednej vojenskej nemocnici (ÚVN), zostáva podľa jej hovorkyne Jitky Zinke naďalej na Klinike anestézie, resuscitácie a intenzívnej medicíny (KARIM) 1. LF UK a ÚVN. Zeman sa tam lieči s bližšie nešpecifikovaným chronickým ochorením. Informovala o tom v sobotu webová stránka televízie Nova. Hovorkyňa zároveň uviedla, že nemocnica sa zapodieva senátnou žiadosťou, ktorá sa týka prognózy vývoja zdravotného stavu prezidenta ČR. Podľa Zemanovej manželky Ivany majú však byť všetci trpezliví, lebo jeho liečba vyžaduje čas. A práve pre nejasnosti okolo Zemanovho zdravotného stavu je kritika nasmerovaná na Kanceláriu prezidenta republiky (KPR), ktorá odmieta poskytnúť požadované informácie, píše spravodajský server tn.nova.cz. Preto predseda Senátu Miloš Vystrčil (ODS) požiadal Hrad o prognózu spôsobilosti Miloša Zemana vykonávať úrad. „Pretože sme do piatka odpoveď nedostali, tak som odoslal riaditeľovi ÚVN Miroslavovi Zavoralovi list, v ktorom sa pýtam nemocnice a pána profesora, ako to s pánom prezidentom je. Či je schopný vykonávať svoj úrad,“ uviedol Vystrčil. Hovorkyňa Jitka Zinke v sobotu oznámila, že nemocnica sa senátnou žiadosťou zaoberá a „so všetkou mierou profesionality a zodpovednosti už pracuje na jej vybavení.“ "}
