{"url": "https://www.aktuality.sk/clanok/261337/v-dansku-objavili-vikingsku-pevnost/", "title": "V Dánsku objavili vikingskú pevnosť", "body": "Oznámili to archeológ stredoveku Søren Sindbæk z Aarhus Universitet a kurátorka Nanna Holmová z The Danish Castle Centre vo Vordinborgu (oboje Dánsko) s kolegami. „Objav novej vikingskej pevnosti v Dánsku prichádza po vyše 60 rokoch,“ konštatovala Nanna Holmová. „Vikingovia majú reputáciu ako zbesilci, lúpežníci a piráti. Mnohých tak prekvapuje, že tiež dokázali budovať veľkolepé pevnosti. Objav pevnosti znamená jedinečnú príležitosť získať nové poznatky o vikingských vojnách a konfliktoch, novú šancu preskúmať najslávnejšie pamiatky Vikingov,“ doplnil Søren Sindbæk. Predtým sa vedcom podarilo vykopať tri podobné pevnosti, Fyrkat, Aggersborg a Trelleborg (v dnešnom južnom Švédsku). Podľa poslednej sa označujú ako pevnosti trelleborgského typu. Všetky sú nominované do zoznamu Svetového dedičstva UNESCO. Nannu Holmovú priviedli k objavu pevnosti presné merania krajinných znakov pomocou laserových diaľkomerov. Ukázali totiž, že voľným okom len veľmi ťažko postrehnuteľná vyvýšenina na istom poli pri Køge má jednoznačne kruhový tvar. „Je to obrovská pamiatka. Pevnosť meria naprieč 145 metrov. ´Trelleborgské´ pevnosti rozpoznávame podľa presne kruhového tvaru hradieb a štyroch masívnych brán, ktoré sú orientované do jednotlivých svetových strán. Naše výskumy ukázali, že pevnosť naozaj bola dokonale kruhová a opevnenie tvorili masívne brvná. Dosiaľ sme zmapovali dve brány, zhodujúce sa s ´trelleborgským´plánom. Ide o nádherný objav,“ opísala Nanna Holmová. Søren Sindbæk skúma vikingské pevnosti dlhé roky. „Tento objav predstavuje ukážku detektívnej práce. Tušili sme, že nám chýba jedna pevnosť na ostrove Sjælland. Miesto vo Vallø bolo v rámci tamojšej krajiny práve to správne. Stretávali sa na ňom staré hlavné cesty a zasahovalo do údolia rieky Køge, v ére Vikingov to bol splavný fjord a jeden z najlepších prirodzených prístavov na Sjællande. Odtiaľ sme sa prepracovávali ďalej krok po kroku.“ S kolegami pozval do tímu geofyzičku Helen Goodchildovú z University of York (Veľká Británia). „Zmeraním malých zmien zemského magnetizmu dokážeme odhaliť staré jamy alebo iné znaky bez toho, aby sme čokoľvek zničili. Takto sme za niekoľko dní získali akýsi prízračný obraz pevnosti. A vedeli sme, kadiaľ máme viesť výkopy, aby sme získali čo najviac informácií o záhadnej pevnosti,“ vysvetlil Søren Sindbæk. Podľa Nanny Holmovej pevnosť skutočne slúžila ako vojenské zariadenie. Pravdepodobne sa stala aj scénou dobývania a sprievodnej bitky. „Môžeme vidieť, že brány boli spálené; v severnej sme našli zuhoľnatené hrubé dubové koly“, konštatovala. Pevnosť je nepochybne vikingská. Takto vybudované sú totiž známe iba z tejto éry. Napokon zuhoľnatené drevo z brán umožní rádiouhlíkové datovanie a datovanie podľa letokruhov. Ak sa na základe vzoriek, ktoré sú už v príslušných laboratóriách, podarí určiť vek pevnosti, vyjde najavo, v akých historických udalostiach známych z iných zdrojov vystupovala. „Radi by sme doložili, že pevnosť – tak ako predtým objavené – pochádza z čias kráľa Haralda Modrozubého, alebo azda z čias jeho predchodcu na tróne. Táto pamiatka nám môže pomôcť objasniť postavenie Sjællandu vo vzťahu k najstarším fázam vývoja dánskeho kráľovstva,“ vyjadrila plány tímu Nanna Holmová. Vykopávky zatiaľ odkryli iba malé úseky pevnosti. Najbližšie príde na rad pátranie po rozsiahlych budovách, aké sa našli v známych pevnostiach trelleborgského typu. "}
