{"url": "https://www.aktuality.sk/clanok/323034/komentar-lukasa-krivosika-mame-na-slovensku-lavicovu-stranu/", "title": "Komentár Lukáša Krivošíka: Máme na Slovensku ľavicovú stranu?", "body": "Názor, že na Slovensku ľavicu vôbec nemáme, zaznieva sem-tam najmä od ľavicových intelektuálov. No nie je to snáď preto, že majú latku svojich očakávaní nastavenú príliš vysoko? Možno by ich vznešeným ideálom nevedela vyhovieť žiadna reálna politická strana, plná ľudí z mäsa a kostí. Takých, ktorí sa často aj zašpinia každodenným politickým bahnom, robia kompromisy a snažia sa zacieliť svoju politickú ponuku na reálnych voličov, ktorých tu máme. Potom je skupina ľudí, ktorí posudzujú politikov hlavne podľa ich bohumilých úmyslov, nie nutne podľa predvídateľných následkov nimi presadzovaných politík. Ak je výsledkom politiky nominálne ľavicových strán chudoba, či korupcia a nie blahobyt pre všetkých, povedia si, že to bolo preto, lebo vôbec o ľavicu nešlo. No a potom je tu skupina ľudí, ktorí hovoria, že na Slovensku nemáme žiadnu ľavicovú stranu, ale myslia tým v skutočnosti, že tu nemáme „modernú ľavicovú stranu“. Inak povedané, vadí im, že naša sociálna demokracia sa príliš zaoberá záležitosťami ako trebárs Zákonník práce alebo bezplatné vlaky a nie napríklad „progresívnymi“ témami typu LGBT, či globálne otepľovanie.  Každopádne, sprava vyzerá problém presne opačne. Ak je hlavným znakom ľavicovej politiky posilňovanie moci štátu (teda v skutočnosti politikov a úradníkov) nad občanmi, rodinami a firmami v mene dosahovania rovnostárskych cieľov, potom je priveľa ľavičiarstva práveže vo väčšine slovenských strán. Smer nepochybne ľavicou je. Štát za ich vlád značne pribral. Podiel verejných výdavkov na ekonomike narástol z 36 percent HDP v roku 2007 na 44 percent v roku 2015. Ak sa vám tej ľavice zdá stále málo, potom skúste povedať, koľko by mal prerozdeľovať náš štát? Šesťdesiat, sedemdesiat percent HDP?! A že to, čo sa prerozdeľuje dnes, na kvalite verejných služieb nevidieť? To možno súvisí s tým, že onen zbožštený „štát“, ku ktorému ľavičiari vzhliadajú, je v skutočnosti tvorený konkrétnymi politikmi a úradníkmi, ktorí často sledujú skôr čiastkové osobné ciele, nie spoločné dobro. Málo docenenou tragédiou Slovenska tiež je, že u nás sa aj nacionalizmus snúbi s ľavičiarskymi predstavami. V programoch nacionalistických strán je u nás toľko neodôvodnenej dôvery v spásonosnosť štátnych zásahov, že aj v Smere by sa čudovali. Mocná národná emócia sa tak spája s kontraproduktívnymi hospodárskymi politikami, ktoré v skutočnosti rozvoj Slovenska brzdia... A socialistické nápady sa v minulosti nevyhýbali ani nominálne pravicovým stranám. Kto chcel oholiť živnostníkov ešte pred tým, než tak urobil Smer?! Dnes sa nám tu rodí programovo široká štvorkoalícia, ktorá sľubuje čiastkové drobné úľavy, napríklad v daniach. No o tom, či sa za štyri roky budeme mať skutočne lepšie, sa dá pochybovať. A nebude to o ľavici, či pravici. "}
