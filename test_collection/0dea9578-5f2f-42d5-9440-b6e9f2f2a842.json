{"url": "https://www.aktuality.sk/clanok/870281/buducnost-koalicie-zostava-nejasna-nocne-rokovania-sas-a-za-ludi-riesenie-nepriniesli/", "title": "Za ľudí majú tlačiť na odchod Krajčího. Do hry vstupuje prezidentka", "body": "Hoci sa v noci stretli vedenia hneď dvoch vládnych strán, dlhé hodiny rokovania zatiaľ výraznejší posun nepriniesli. Aktuálne pritom podľa neoficiálnych informácií majú mieriť na rokovanie s prezidentkou Zuzanou Čaputovou. Podľa informácií Aktuality.sk vedenie Za ľudí sa pritom stále nedohodlo na zotrvaní či odchode z vládnej štvorky.  Stále zostáva možnosť, že stranu opustia viacerí poslanci a stratili by tak v parlamente poslanecký klub, keďže na ten je potrebných minimálne 8 členov, čo by Za ľudí nedokázali naplniť. V SaS by mala byť väčšina za pokračovanie vo vláde, no Sulíkovci čakajú aj na to, ako sa zachová práve strana Veroniky Remišovej.  Tá podľa informácií Aktuality.sk z viacerých dobre informovaných zdrojov má mať ako podmienku na zotrvanie v koalícii odchod ministra zdravotníctva Mareka Krajčího. Šéfka Za ľudí rovnako ako ministerka spravodlivosti Mária Kolíková pritom neprišli ani na pravidelné rokovanie vlády. Dôvodom majú byť podľa našich informácií pokračujúce vnútrostranícke rokovania. Minister hospodárstva Richard Sulík (SaS) nechcel výsledky Repulikovej rady SaS zatiaľ komentovať. Urobí tak až po skončení rokovania vládného kabinetu. Veľkej vnútrostraníckej opozícii pritom čelí predovšetkým predsedníčka Za ľudí Veronika Remišová. Na nočné rokovanie strany prišiel s viacerými požiadavkami napríklad podpredseda parlamentu a strany Juraj Šeliga. Ten žiada nielen vyvodenie sebareflexie vlády, ale napríklad aj pravidelné týždňové rokovania predsedníctva strany a všetky dôležité koaličné body najprv prerokujú Za ľudia s SaS. Okrem toho žiada aj zmeny v očkovacej stratégii vakcínou AstraZeneca, čomu ale minister zdravotníctva Marek Krajčí (OĽaNO) už v utorok vyhovel. Minister obrany Jaroslav Naď (OĽaNO) pred zasadnutím vlády tvrdil, že nemá informácie o tom, ako nočné stretnutia koaličných partnerov skončili. „Zatiaľ nemáme na stole ani žiadne požiadavky ani nič podobné. Menej politikárčenia, menej prázdnych gest a viac roboty je to, čo by sme mali robiť. Už som trochu unavený z týchto nekonečných debát,” vyhlásil. Hoci kritizuje vítanie ruskej vakcíny Sputnik V premiérom Igorom Matovičom (OĽaNO) a ministrom zdravotníctva Marekom Krajčím (OĽaNO), tvrdí, že toto nie je pravým dôvodom úvah dvoch koaličných strán o odchode z vlády. „Tie spory sú dlhodobejšie. Nijako sa nezmenili po dovoze ruskej vakcíny,” skonštatoval.  "}
