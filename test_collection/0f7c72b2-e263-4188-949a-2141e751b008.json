{"url": "https://www.aktuality.sk/clanok/89142/komentar-smrt-v-superstar/", "title": "Komentár: Smrť v Superstar", "body": "Gýč a hyenizmus alebo chválitebná odvaha?Keď sa program Slovensko hľadá Superstar presunul z obrazovky Slovenskej televízie na Markízu, mnohí mohli mať oprávnené obavy, či sa dovtedy milá spevácka súťaž nezačne v honbe za ziskom a reklamou bulvarizovať. Keďže priemerný vek finalistov poklesol, objavili sa medzi verejnosťou i rodičmi námietky napríklad ohľadne vyzývavého oblečenia mladučkých speváčok, či viac alebo menej explicitných sexuálnych narážok moderátorov. Teraz však skrsla iná otázka. Spevácku show prerušili štyri silné príbehy utrpenia rodičov a ich umierajúcich detí, z ktorých dve už nežijú. Od Markízy si takáto dramaturgia vyžadovala veľké množstvo odvahy, keďže spájanie zábavy a bolestivej spoločenskej témy mohlo vyústiť do poriadneho trapasu. Našťastie to speváci, porotcovia aj moderátori zvládli so cťou a citom, navyše neutrpela ani zábavná hodnota programu. Avšak ozývajú sa aj hlasy nesúhlasu. Charita a smrť vraj do podobnej relácie nepatria, prevedenie bolo gýčové a výsledok vyznieva ako hyenistická snaha televízie citovo vydierať divákov, ktorí si v nedeľu večer zapli televízor, aby si oddýchli od svojich vlastných každodenných starostí.Aj keď Markíze možno všeličo vyčítať, vôbec nie je zlé, ak sa v zábavnom programe priblíži divákom choroba a smrť. Je jasné, že téme detských hospicov mohli venovať aj nejakú osobitnú reláciu, najlepšie po polnoci, ale ruku na srdce, koľkí by si to pozreli? Smrť ako tabuizovaná témaČlovek má samozrejme už len z dôvodu udržania vlastného psychického zdravia tendenciu vytláčať bolesť zo zorného uhlu svojho vnímania, pravda len ak sa netýka jeho najbližších. Práve preto pripisujeme vlastnému boľavému zubu väčší význam ako tisícom mÀtvych pri zemetrasení na opačnom konci sveta. Horšie už je, keď táto prirodzená snaha vyústi až do nevšímavosti voči odvráteným stránkam života. Ten posun sa v našej kultúre naozaj udial. Kedysi bola smrť ďaleko bezprostrednejšou súčasťou každodenného života ľudí. Väčšina našich predkov umierala doma, v kruhu svojich najbližších. No kvalitnejšia zdravotná starostlivosť a snaha predĺžiť posledné chvíle človeka čo najviac, viedli k presunu umierajúcich do nemocníc, kde sa lúčia s týmto svetom opustení uprostred nevľúdnych bielych stien a cudzích ľudí.Ťažko povedať, či sa to dá robiť inak. Možno ide proste len o nezvratný dôsledok pokroku v medicíne. Napriek tomu nezaškodí, keď sa smrť a utrpenie pripomenie aj týmto spôsobom. Ak sa inštinktívne odvraciame od hospicov a nemocníc, ak realitu týchto miest vytláčame z nášho vedomia, potom nie je zlé, keď sa raz do tejto dimenzie ponorí kamera a umožní mu aspoň na chvíľu vstúpiť do našich obývačiek.Možno by sme k sebe boli navzájom citlivejší a lepší, keby sa nám častejšie pripomínala naša vlastná pominuteľnosť. Keby sme si častejšie uvedomovali, že sme každým dňom bližšie k okamihu vlastnej smrti. Viac by sme sa starali o to zmysluplné a menej času a energie by sme vynakladali na nezmyselné škriepky a konflikty. Presýpacie hodiny života strácajú piesok len jedným smerom. Ak sa minie, nedajú sa proste otočiť a odsýpať odznovu. Zaujímavé je, že ľudia majú tendenciu smrť starého človeka vnímať inak ako smrť dieťaťa, ktoré umiera na leukémiu. Podobne sa inak berie napríklad smrť pri zásahu záchranárov, vo vojne alebo pri obetovaní sa za druhého a smrť spôsobená nejakou banálnou nehodou. Človek si zakaždým kladie otázku PREČO? A keď je konfrontovaný s nezmyselnou smrťou, ktorú nie je možné racionalizovať a pochopiť, potom môžu jeho otázky vyústiť do prehĺbenia duchovnej stránky jeho života, ale aj do zúfalého fatalizmu. Asi najťažšie sa spracúva (a to aj pre nezúčastnených) smrť malých detí, ktoré umierajú na nevyliečiteľné ochorenia. Otázky ohľadne zmyslu života a utrpenia sa už potom vkrádajú do našej mysli aj samé. Neodbytne si vyžadujú našu pozornosť. Možno sa niektorí hnevajú na Markízu, že im v rámci nedeľného večera tieto problémy pripomenula v najnestráženejšej chvíli. Ale citlivé otázky utrpenia, choroby a smrti sprevádzajú ľudstvo od začiatku jeho existencie a skôr či neskôr s nimi bude konfrontovaný každý z nás.  "}
