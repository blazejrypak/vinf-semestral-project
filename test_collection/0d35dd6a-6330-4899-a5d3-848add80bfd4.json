{"url": "https://www.aktuality.sk/clanok/254162/komentar-slovak-riaditelom-zemegule/", "title": "Komentár: Slovák \"riaditeľom zemegule\"?", "body": "O ambíciách slovenskej diplomacie obsadiť tento post sa hovorí už dlhšie. Teraz si náš záujem všimol aj britský týždenník The Economist. Kandidátmi, ktorí prichádzajú do úvahy, sú terajší minister zahraničia Miroslav Lajčák a tiež vysoký predstaviteľ Spojených národov pre Afganistan, Ján Kubiš. Súčasný generálny tajomník Pan Ki-mun skončí vo funkcii o dva roky. Generálny tajomník OSN je osoba, ktorá hlavne nesmie byť príliš vyhranená, aby nejakú veľmoc priveľmi nepopudzovala proti sebe. Slovenskému kandidátovi hrá do karát, že východoeurópska skupina je teraz takpovediac „na rade“. Dôležité tiež je, aby konkrétneho človeka nevetoval žiadny z piatich stálych členov Bezpečnostnej rady OSN. So slovenským kandidátom by Spojené štáty nemali mať problém. Na druhej strane, zdržanlivá politika súčasnej vlády k rusko-ukrajinskej kríze dáva nášmu človeku šancu na priechodnosť aj cez Moskvu. Núka sa otázka, či táto poloha nebola zvolená aj kvôli tomu, aby sme si zbytočne nezabuchli dvere pri voľbe šéfa OSN. Čo sa stane, ak Miroslav Lajčák alebo Ján Kubiš uspejú? V prvom pláne pôjde o posilnenie povedomia o Slovensku vo svete. Gramotní ľudia väčšinou majú aspoň všeobecné poňatie, kto je momentálne pápežom, americkým prezidentom, či generálnym tajomníkom OSN, nech žijú kdekoľvek na svete. Nám sa to môže zdať čudné, ale aj viac ako dve desaťročia po rozdelení spoločného štátu s Čechmi do niektorých kútov sveta nedorazila informácia, že Československo už neexistuje. Pre bežných ľudí z iných kontinentov je stredovýchodná Európa ťažko prehľadná zmes štátov. Z Brazílie alebo Texasu vám môžu Slovensko a Slovinsko splývať, asi ako nám splývajú rôzne „-stany“ strednej Ázie. Prinesie však prípadné obsadenie postu generálneho tajomníka OSN slovenským kandidátom nejaké ďalšie hmatateľné výhody pre našu krajinu? Skôr sa zdá, že nie. Generálny tajomník zastupuje totiž v tejto funkcii Spojené národy, nie krajinu svojho pôvodu. Keďže právomoci tohto úradu sú opísané len všeobecne, veľmi záleží od konkrétneho človeka akou agendou svoje funkčné obdobie vlastne naplní. Traduje sa, že prvý generálny tajomník, Nór Trygve Lie, svojmu nástupcovi, Švédovi Dagovi Hammarskjöldovi, pri odovzdávaní funkcie povedal: „Vitajte v New Yorku pri Spojených národoch. Preberáte najnemožnejší džob na svete.“ Isté je, že generálny tajomník OSN funguje dovnútra ako manažér tejto organizácie. Smerom navonok cestuje do krízových oblastí, vedie rokovania a predkladá návrhy mierových plánov. Má tiež možnosť upozorniť Bezpečnostnú radu na lokálne dianie, ktoré podľa neho ohrozuje mier.  V praxi je hlava OSN obmedzená skutočnosťou, že stále žijeme vo svete, tvarovanom predovšetkým národnými štátmi, medzi ktorými dominujú záujmy veľmocí. V tomto zmysle sú možnosti Spojených národov obmedzené a keď sa do úvahy vezmú riziká jedinej ústrednej svetovej vlády, snáď je to tak aj lepšie. S výnimkou už spomenutého Daga Hammarskjölda, ktorý zahynul pri leteckom nešťastí, boli doterajší generálni tajomníci skôr menej výraznými postavami. Nezriedka boli do pozície pasívnych pozorovateľov svetového diania odsunutí práve veľmocami. Zmení na tom niečo prípadné víťazstvo Slováka? Alebo pôjde len o individuálny kariérny vrchol jedného diplomata? "}
