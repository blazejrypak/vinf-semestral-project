{"url": "https://www.aktuality.sk/clanok/713601/komentar-petra-bardyho-meciar-citi-tlak-oligarchov-na-fica-a-oznamuje-jeho-koniec/", "title": "Komentár Petra Bárdyho: Mečiar cíti tlak oligarchov na Fica a oznamuje jeho koniec", "body": "Robert Fico končí. Už aj oligarchovia v pozadí strany si spočítali, že on ďalej nemôže zastupovať ich záujmy. Stala sa z neho persona non grata – nežiaduca osoba. Je toxický a stratil výtlak, ktorý by z neho robil jasného lídra slovenskej politiky. To je dôvod, pre ktorý mohol vyliezť z pohrebiska slovenských politických mŕtvol Vladimír Mečiar. Pre mladšie ročníky len pripomeňme, že to nebol hrdinský štátotvorca a ochranca slovenských záujmov, ale politik, ktorý stál na čele vlády v čase najväčšej rabovačky (privatizácia v 90. rokoch), ktorý mnohokrát pošliapal základy demokracie, ľudských slobôd, ktorý používal tajnú službu na svoje politické ciele... V Mečiarovej ére bolo len veľmi ťažké nájsť rozdiel medzi SIS a slovenskou mafiou. V mnohom splynuli. Vladimír Mečiar oznámil založenie strany a dobre vie, že vlastne vypustil balónik. On už totiž nie je politikom pre dnešné časy. Na druhej strane dobre číta, čo sa dnes deje v politike Smeru. Vie to, pretože on pomáhal vytvárať oligarchov, ktorí stoja za touto stranou. A ak teda prišiel s novou stranou, je to potvrdenie toho, že sa oligarchovia otáčajú Ficovi chrbtom.  Keď padne meno Mečiar, treba k nemu okamžite pridať mená Ivan Lexa a Štefan Harabin. Lexa stál na čele SIS, - keď bol unesený Kováč mladší, - keď bol jedným zo šéfov tajnej služby   , ktorý fakticky prepojil SIS s mafiou, - keď prepukla kauza Triptych, čo bola akcia SIS proti banskobystrickému biskupovi Balážovi, ktorý bol kritikom Mečiara, - keď mala SIS v rámci akcie Sabotáž vypracovať plán, ako posilniť pozície Mečiarovej vlády a diskreditovať prezidenta Michala Kováča, - keď zahynul Róbert Remiáš a na mieste nešťastia mali byť členovia SIS aj mafiáni... Bol prakticky pri všetkých špinavostiach, ktoré sa spájajú s mečiarizmom. Takže, čo sa nám tu dnes deje. Ivan Lexa, resp. rodina Lexovcov patrí k najbohatším slovenským rodinám. Pokiaľ by za Mečiarom stáli Lexovci, mohol by disponovať prakticky nevyčerpateľnými financiami. A keby sa k nim pridal Harabin, ktorý v prvom kole prezidentských volieb získal vyše 300 tisíc hlasov (3. miesto), malo by to v demokratickom tábore vyvolať obavy.  A to aj v kontexte toho, že advokát Marek Para je podľa viacerých zdrojov zo slovenskej advokácie označovaný za tzv. Lexovho človeka. Mimochodom, Marek Para zastupuje Róberta Lališa alias Kýbla, teda šéfa bratislavskej mafiánskej skupiny tzv. sýkorovcov. Lališ je spoločne s Pavlom Ruskom obvinený z prípravy vraždy spolumajiteľky TV Markíza Sylvie Volzovej. No a Lališ mal podľa niektorých zdrojov sledovať výbuch a smrť Róberta Remiáša. Áno, to je ten moment, keď mafiáni a SIS-kári mali sledovať niečo, čo sa dodnes nepovažuje za vraždu.  Advokát Marek Para zastupuje okrem iných aj Mariana Kočnera, ktorý mal už v 90. rokoch veľmi čulé vzťahy s bratislavským podsvetím. Jeho meno figuruje aj v tzv. mafiánskych zoznamoch v skupine tzv. piťovcov. Mimochodom, keď sa Kočner pokúsil v roku 1998 obsadiť televíziu Markíza (  ), po jeho boku napochodovala do Markízy SBS, na ktorej čele stál Peter Čongrády – vysokopostavený člen mafiánskej skupiny sýkorovcov. V tom čase sa hovorilo, že Kočner je postavený mimo zákona, pretože spolupracuje s SIS – a tú vtedy samozrejme riadil Lexa. Takže spojenie Mečiar-Lexa-Harabin, a teda do istej miery aj Para a Kočner, by bolo nesmierne toxické. Lenže, zdá sa, že to takto nemusí byť. Oligarchovia v pozadí Smeru – teda tí, ktorých vlastne vytvoril mečiariarizmus – nevidia Mečiara ako perspektívny káder.  A pre Štefana Harbina by bolo politické spájanie sa s Mečiarom len ťarchou. On sa nepotrebuje spájať so „starými politikmi“. Mečiar vypustil balónik a čaká. Vypustil ho, pretože sa niečo deje. Deje sa koniec Roberta Fica a bude sa diať prekresľovanie politickej mapy Slovenska. No a Vladimír Mečiar chce byť pri tom. Aspoň v zákulisí. Nezabúdajme pritom na Lexu. Ten sa politického vplyvu nikdy nevzdával a nevzdá. "}
