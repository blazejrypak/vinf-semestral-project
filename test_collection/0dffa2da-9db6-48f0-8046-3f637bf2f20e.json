{"url": "https://www.aktuality.sk/clanok/dm9fc49/ukrajinsky-prezident-nechal-pre-spory-odvolat-sefa-parlamentu/", "title": "Ukrajinský prezident nechal pre spory odvolať šéfa parlamentu", "body": "Razumkov je považovaný za možného konkurenta Zelenského v prezidenských voľbách v roku 2024. Za jeho odvolanie z funkcie hlasovalo 284 poslancov Najvyššej rady. Schválenie návrhu si vyžadovalo 226 hlasov. Zelenskyj zakročenie voči Razumkovovi odôvodnil tým, že predseda Najvyššej rady sa verejne vyjadroval o interných záležitostiach. Okrem toho nepodporil postup prezidenta voči politicky vplyvným oligarchom, pričom ako predseda parlamentu kritizoval sankcie vlády proti opozičným médiám a ukrajinským občanom bez súdneho rozhodnutia.  Zelenskyj nechal zablokovať tri proruské televízie a viaceré spravodajské weby, približuje situáciu DPA. Na jar 2019 bol ekonóm Razumkov v kampani pred prezidentskými voľbami poradcom Zelenského. Potom sa stal najskôr predsedom a neskôr lídrom kandidátky novozaloženej prezidentovej strany Sluha národa. Po volebnom víťazstve v predčasných parlamentných voľbách ho koncom roka 2019 zvolili za predsedu Najvyššej rady. "}
