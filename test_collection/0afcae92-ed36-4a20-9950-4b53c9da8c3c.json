{"url": "https://www.aktuality.sk/clanok/p81wccz/koronavirus-odporcovia-ockovania-cakali-s-faklami-na-ministra-lengvarskeho/", "title": "Koronavírus: Odporcovia očkovania čakali s fakľami na ministra Lengvarského", "body": "Štvrtkovú diskusiu o vakcinácii v Piešťanoch narušila skupina odporcov proti očkovaniu, vrátane kotlebovcov.  Diskusiu s ministrom zdravotníctva Vladimírom Lengvarským (OĽaNO) organizovala poslankyňa Lucia Drábiková z vládneho hnutia OĽaNO.  Medzi zúčastnenými boli aj piešťanská lekárka Zuzana Nedelková či chirurg piešťanskej nemocnice Ján Ranostaj. Už pred začiatkom podujatia o 19-tej hodine blokovali úzku ulicu desiatky odporcov očkovania so slovenskými vlajkami a snažili sa dostať dnu. Na podujatie bola povinná registrácia cez internet, kapacita miestnosti v piešťanskom komunitnom centre Elektráreň bola sto ľudí.  „Nemám internet, nemohol som sa prihlásiť,“ snažil sa jeden z demonštrantov presvedčiť organizátorov. Muž, ktorý pri vstupe kontrolovali zoznam prichádzajúcich účastníkov, sa presvedčiť nedal. „Ako ste sa potom dozvedeli o tejto akcii, keď bola iba na Facebooku?“ oponoval mu organizátor. Protestujúci muž stíchol. Atmosféra v sále bola od začiatku napätá. Z približne stovky účastníkov, ktorí sa registrovali, väčšina patrila k odporcom očkovania. Jeden z mužov mal na sebe zelenú stranícku mikinu Ľudovej strany Naše Slovensko. Iný si priniesol transparent, že rúška škodia a očkovanie zabíja. Antivaxerov prišiel podporiť aj kotlebovský poslanec parlamentu Stanislav Mizík.  Kotlebovec sa objavil aj na podobnom proteste antivaxerov pri diskusii v  . Pred nedávnom ho zas bolo možné stretnúť na protestoch v Bratislave, kedy demonštranti blokovali dopravu v centre hlavného mesta. Väčšinu času z diskusie tvorilo prekrikovanie sa časti publika s ministrom Lengvarským a lekármi. „Ja som mala covid už pred piatimi rokmi. Bola som chorá, ťažko sa mi dýchalo, mala som horúčky,“ presviedčala jedna zo žien v publiku Lengvarského, že ochorenie covid-19 tu už bolo podľa nej pred rokmi a pandémia je vymyslená. Niektorí zas kritizovali, že platforma Youtube zmazala učet dietológovi Igorovi Bukovskému. Ďalšia žena z publika zas chcela vedieť, prečo sa súčasný stav nazýva pandémia, keď pri chrípkovej epidémii v školách musí byť chorých tridsať percent žiakov.  Šéf rezortu zdravotníctva jej oponoval, že názov pandémia je preto, lebo problémy s koronavírusom nemá v súčasnosti len jedna krajina, ale ide o medzinárodný problém.  Piešťanská všeobecná lekárka Zuzana Nedelková sa snažila na diskusii vysvetliť, ako dôležité je z pohľadu lekára očkovanie. V diskusii opísala, ako sa aj jej rodina dala proti ochoreniu covid-19 zaočkovať. „Lebo sa nemohli sami rozhodnúť,“ okríkla na ňu jedna zo žien v publiku. „Oni sa rozhodli sami,“ oponovala jej lekárka. Iná žena v strednom veku namietala ministrovi počty oficiálnych obetí na očkovanie. „Chodím spievať na pohreby a napočítala som cez dvadsať obetí. Nepátram po tom, Boh mi tieto informácie dáva na ruku,“ žiadala ďalšia zo žien v publiku o reakciu ministra.  Podľa nej štát tají počty mŕtvych po očkovaní. Minister potvrdil, že oficiálne preverujú štyri takéto prípady. Časť diskusie potom zvonku narúšali antivaxeri hlasným trúbením z áut. Vášne na mieste upokojovala štátna aj mestská polícia.  Emotívnou témou bolo, keď sa niekoľko ľudí z publika pýtalo ministra Lengvarského, kto má zodpovednosť za úmrtie alebo zdravotné komplikácie.  „Štát, zodpovednosť na seba berie štát,“ odpovedal jasne minister. Chirurg z piešťanskej nemocnice Ján Ranostaj sa snažil publiku vysvetliť, že každý liek môže mať vedľajšie účinky.  Lengvarský sa vyjadril aj k otázke tretej dávky vakcíny. „Bol som očkovaný vakcínou Sputnik V, keď sa bude očkovať treťou dávkou, bude táto vakcína povolená?” pýtal sa ministra postarší muž z prvej rady.   Lengvarský ho upokojil, že pri Sputniku V, keďže ním očkovali v lete, nebude potrebovať ďalšiu dávku vakcíny najmenej pol roka. Dodal, že tretie očkovanie je na Slovensku zatiaľ povolené len pre vakcíny PfizerBioNtech. Šéf rezortu zdravotníctva odpovedal aj pri otázke na očkovanie detí od päť rokov. „Toto očkovanie je iba pri šiestich vybraných diagnózach, musí byť odporúčané pediatrom dieťaťa a len so súhlasom rodičov,“ vysvetlil minister prísne podmienky takéhoto kroku.  Ľudia z publika ministrovi namietali aj súčasný režim covid automatu. Nepáči sa im, že očkovaní môžu ísť do reštaurácie či fitness centra, ale nezaočkovaní a netestovaní nemôžu, ak si prevádzka vyberie režim OTP (očkovaní, testovaní, prekonaní – pozn. red.). Ako príklad uviedol jeden muž susedné Poľsko, kde covid semafor pre prevádzky nie je zavedený. Porovnával počet vykonaných PCR testov aj počet očkovania všetkých ľudí. „Pane, dobre hovoríte. Len poslednú časť ste zabudol. Zaočkovanosť populácie nad 60 rokov je nad 74 percent. To je všetko,“ odpovedal mu Lengvarský.  „Ale to nie je celá populácia,“ nesúhlasila s reakciou šéfa rezortu zdravotníctva postaršia žena v červenej vetrovke za nami. Odporcov očkovania nepresvedčila ani riaditeľka domova pre seniorov v susednom meste Vrbové Eva Juhásová, ktorá tiež prišla na diskusiu.  V emotívnom príhovore ľudí v sále vyzvala, aby sami zobrali za seba zodpovednosť a rozhodli sa, či sa dajú očkovať alebo nie. „Potom sa nemáte čoho bať, keď ste očkovaná,“ okríkli ju z publika.  Po skončení večernej diskusie v Piešťanoch čakali na ministra desiatky antivaxerov pred bránami budovy. Niektorí z nich si k bráne priniesli fakle. Jeden z antivaxerov pred bránami burcoval dav s tým, že vo vnútri ľudia nemusia nosiť rúška. Iní zas mávali slovenskými vlajkami pri skladbe Na Kráľovej Holi, ktorá znela ulicou z reproduktora v aute. Do kolóny áut s ministrom Lengvarským potom antivaxeri hádzali vajíčka. Video následne zverejnili piešťanskí kotlebovci na svojej stránke na Facebooku. Polícia proti útočníkom, podľa videa, nezakročila. „Akonáhle som dostala informácie, že sa koná protest kotlebovcov, kontaktovala som na kolegu Beluského (Piešťanec a poslanec ĽSNS - pozn. red. ), či by to neupokojil,“ povedala pre Aktuality.sk organizátorka diskusie poslankyňa vládnej koalície Lucia Drábiková. Celé video z diskusie zdieľala aj Podľa nej za protestom stoja práve kotlebovci. ,,Následne sa objavilo  , ktorý pozýval svojich prívržencov na diskusiu do Piešťan,“ dodala Drábiková. Kotleba skutočne včera nahral na sociálnu sieť video odkaz pre svojich fanúšikov.  Marian Kotleba v ňom tvrdil, že minister Lengvarský ide na konferenciu o tom, ako sa majú „nezodpovední znovu očkovať“. To, že išlo v skutočnosti o diskusiu s občanmi, Kotleba nespomenul vo videu ani raz. „Tento vojak Lengvarský potrebuje cítiť, že Slovensko ho má plné zuby,“ burcoval Kotleba pred diskusiou ľudí. Podľa organizátorky diskusie Lucie Drábikovej diskusia mala zmysel.  Fakľovými pochodmi sa zviditeľnil Kotleba ešte v roku 2005. Ako líder Slovenskej pospolitosti vtedy  Najvyšší súd o rok neskôr zakázal Slovenskú pospolitosť a vznikla Ľudová strana Naše Slovensko, ktorá je druhé volebné obdobie v parlamente. „Ľudia dostali odpovede na svoje otázky, otázne je, či ich chcú aj v tej podobe prijať,“ povedala Drábiková. Vysvetlila, že podujatie organizovala potom, ako sa na ňu obrátili rodičia ohľadom otázok o očkovaní detí. „Celkový pocit z diskusie bol dobrý, bol to pohľad do bežného života, aj keď tam odzneli polopravdy. Podľa mňa má zmysel chodiť diskutovať s ľuďmi,“ dodala poslankyňa Lucia Drábiková. "}
