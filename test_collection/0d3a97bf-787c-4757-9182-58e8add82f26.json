{"url": "https://www.aktuality.sk/clanok/366279/astronauti-na-iss-zacali-montovat-novy-spojovaci-adapter-pre-komercne-lety/", "title": "Astronauti na ISS začali montovať nový spojovací adaptér pre komerčné lety", "body": "Dvaja americkí astronauti z Medzinárodnej vesmírnej stanice (ISS) vystúpili dnes do otvoreného vesmíru, aby namontovali na stanicu nové dvere pre návštevníkov. Využijú ich predovšetkým cestujúci komerčných letov do vesmíru. Informáciu priniesla agentúra AP. Astronauti Jeffrey Williams a Kate Rubinsová majú za úlohu pripevniť na vesmírnu stanicu spojovací adaptér, ktorý umožní pripájanie komerčných vesmírnych modulov k ISS. Adaptér dodala firma SpaceX, ktorá ponúka lety do kozmu. Spojené štáty zo svojho územia na obežnú dráhu naposledy vyslali ľudskú posádku v roku 2011. Spoločnosti SpaceX a Boeing chcú lety ľudí do vesmíru obnoviť v najbližších dvoch rokoch, ich rakety budú štartovať z Mysu Canaveral na Floride. Dovtedy bude lety do vesmíru zabezpečovať Rusko. "}
