{"url": "https://www.aktuality.sk/clanok/wh65mf3/vystupenie-polska-z-eu-je-vymyslom-opozicie-tvrdi-kaczynski/", "title": "Vystúpenie Poľska z EÚ je výmyslom opozície, tvrdí Kaczyňski", "body": "Poľsko nemá v úmysle opustiť Európsku úniu, uviedol v sobotu šéf poľskej vládnej strany Právo a spravodlivosť (PiS) Jaroslaw Kaczyňski. Správy o tzv. polexite označil za falošné (fake news), ktoré šíri opozícia. Informovala o tom agentúra PAP. Kaczyňski, ktorý je považovaný za najvplyvnejšieho poľského politika, povedal, že je „veľmi silno“ proti myšlienke vystúpenia Poľska z EÚ, hoci je za to, aby Poľsko zostalo suverénnou krajinou. Uviedol to v nadväznosti na kontroverzný verdikt poľského Ústavného súdu, ktorý vyvolal kritiku, že vládna strana PiS vedie krajinu k prípadnému odchodu z EÚ. Ústavný súd minulý týždeň rozhodol, že niektoré články zmlúv s Európskou úniou nie sú v súlade s poľskou ústavou. Členstvo krajiny v EÚ a ratifikovanie príslušných zmlúv podľa súdu neznamená, že súdne orgány EÚ by mali mať zvrchovanú moc nad Poľskom. Pokiaľ ide o finančné prostriedky EÚ, ktoré má Poľsko dostať, podľa Kaczyňského „sa nie je čoho báť“. „Tieto peniaze patria nám, skôr či neskôr ich dostaneme,“ dodal v rozhovore pre súkromnú rozhlasovú stanicu RMF FM. Kritici tvrdia, že verdikt Ústavného súdu, kde je mnoho sudcov lojálnych úradujúcej vláde, je možné vnímať ako odmietnutie hodnôt EÚ a môže viesť k polexitu, teda nútenému odchodu Poľska z Únie. Varšava a Brusel sa sporia v súvislosti s reformou súdnictva, ktorú predstavila vládna strana Právo a spravodlivosť (PiS). Brusel upozornil, že reforma ohrozuje demokraciu v krajine. "}
