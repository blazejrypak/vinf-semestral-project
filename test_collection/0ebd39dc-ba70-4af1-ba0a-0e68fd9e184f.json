{"url": "https://www.aktuality.sk/clanok/860619/osn-krajiny-ziada-aby-umoznili-navrat-27-000-detom-z-tabora-v-syrii-do-vlasti/", "title": "OSN krajiny žiada, aby umožnili návrat 27.000 deťom z tábora v Sýrii do vlasti", "body": "Šéf úradu OSN pre boj s terorizmom Vladimir Voronkov v piatok na pôde Bezpečnostnej rady OSN (BR OSN) krajiny vyzval, aby 27.000 deťom z tábora al-Hol v severovýchodnej Sýrii umožnili návrat do vlasti, informovala o tom v sobotu agentúra AP. „Hrozivá situácia detí v tábore al-Hol je v súčasnosti jednou z najviac naliehavých otázok sveta,\" povedal Voronkov. Deti v tábore sú podľa neho „ponechané osudu\" a hrozí im radikalizácia. Mnohé z nich sú synovia a dcéry extrémistov z organizácie Islamský štát (IS), ktorá mala v minulosti pod kontrolou veľkú časť Iraku a Sýrie, píše AP. Voronkov povedal, že deti v tábore pochádzajú zo 60 rôznych krajín. Zodpovednosť za tieto deti podľa Voronkova nesú tieto krajiny a nie Sýria alebo skupiny, ktoré tento tábor spravujú. Tábor al-Hol je najväčší tábor pre utečencov a vysídlené osoby v Sýrii, pripomína AP. V súčasnosti sa tam podľa OSN nachádza takmer 62.000 ľudí. Viac ako 80 percent z obyvateľov tábora sú ženy a deti. Mnohé z nich sa do tábora uchýlili po tom, ako Sýrske demokratické sily (SDF) v roku 2019 definitívne dobyli poslednú baštu IS v Sýrii. Šéf úradu OSN pre boj s terorizmom zdôraznil, že k deťom treba pristupovať predovšetkým ako k obetiam a mladistvé osoby vo veku do 14 rokov by nemali byť zadržiavané a súdne stíhané. "}
