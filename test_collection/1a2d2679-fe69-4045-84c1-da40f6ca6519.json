{"url": "https://www.aktuality.sk/clanok/110122/komentar-co-ne-viete-o-snp/", "title": "Komentár: Čo (ne)viete o SNP?", "body": "Dôvod, prečo sa názory na SNP v minulosti tak líšili, tkvie jednak v snahe rôznych politických skupín využiť Povstanie pre svoje politické ciele a jednak v skutočnosti, že ho až donedávna vykladali výhradne komunistickí a ľudácki historici  Tí prví mali tendenciu robiť zo SNP komunistické povstanie, na ktorého príprave akoby občiansky odboj ani nemal podiel. Tí druhí v ňom zase videli „zákerný puč židov, luteránov, boľševikov a čechoslovakistov“ proti slovenskej štátnosti, ktorý zbytočne priniesol na naše územie hrôzy vojny.  Až po roku 1990 mohli seriózni historici, ktorým viac leží na srdci hľadanie pravdy ako mýtizovanie dejinných udalostí, začať so skutočne slobodným výskumom Povstania. A to s jeho kladmi i zápormi. Takýto komplexný pohľad ponúka napríklad monografia , z pera mladého historika Martina Lacka. Knižka by mohla byť zaujímavá aj pre mladých ľudí, ktorí by chceli viac spoznať naše národné dejiny. V najnovšom vydaní časopisu .týždeň s ním bol zverejnený   , v ktorom spomenul aj niekoľko málo známych súvislostí.  Za socializmu sa jednostranne zdôrazňovali len zásluhy komunistických odbojových skupín, no podľa Lacka bol podiel komunistickej strany na Povstaní nulový, keďže jeho chrbticou bola armáda a na tú mali dosah práve občianske sily. Samozrejme, popri povstaleckej armáde tu boli ešte partizáni, ktorých mala pod kontrolou najmä Moskva, no ich úlohu už treba vyhodnotiť komplexnejšie. Práve partizáni sú totiž zodpovední za vyvraždenie asi 1500 civilistov a svojím terorom vyvolali zásah Nemcov skôr, než boli armádne prípravy ukončené.  Je možné, že práve o toto Moskve išlo, keďže Stalin nemal záujem na tom, aby sa východoeurópske národy oslobodili samé. Je to škoda, lebo Povstanie bolo po dvoch mesiacoch potlačené a tak sa nepodarilo naplniť ambiciózny pôvodný plán: vytvoriť v nemeckom tyle ostrov, prebiť sa ku Karpatom a umožniť sovietskej armáde prienik do strednej Európy cez slobodné slovenské územie.  Tieto fakty sú v príkrom rozpore s najnovšími vyhláseniami predsedu vlády, ktorý Gustáva Husáka vyhlásil za „špičkového lídra“ Povstania. Husák bol určite dôležitou postavou SNP, ale takéto jednostranné vyzdvihovanie jeho osoby tu bolo naposledy v čase, keď bol prezidentom. Premiér zrejme svoje poznatky o SNP čerpá najmä z televízneho seriálu . Ten bol nakrútený v roku 1984 (aké symbolické!) a dej bol skutočne podaný tak, akoby celé Povstanie riadil Gustáv Husák. Seriál bol kritizovaný aj zato, že predstavitelia občianskeho odboja sú v ňom vykresľovaní ako nerozhodní zbabelci. Ak nový, objektivizovaný výklad SNP zo strany ponovembrových historikov má prijať aj širšia verejnosť, politici by nemali stáť v ceste. Prezident a predseda vlády by mohli zohrať pozitívnu úlohu, keby vo svojich slávnostných príhovoroch vyzdvihli klady Slovenského národného povstania, ale priznali by aj problematické aspekty. A nejde tu len o excesy niektorých povstaleckých skupín.  Rozpaky vyvoláva aj skutočnosť, že z povstaleckej armády dezertovalo pomerne veľké množstvo mužov. Navyše, prípravy a zahájenie SNP sprevádzalo aj veľa šlendriánstva, nedôslednosti a chaosu. Nie všetko sa však dá pripísať len na vrub vojny, ktorá je sama o sebe plná neočakávaných situácií. Podľa Lacka sa stávalo, že do kasární sa nahrnuli civilisti a rozkradli zbrane i vybavenie. Inde padli Nemcom do rúk delá, ktoré z nepochopiteľných príčin nemal kto odviesť na povstalecké územie a na poslednú chvíľu zlyhávali dôstojníci, ktorí pôvodne zamýšľali, že sa k SNP pripoja.  Zaujímavé tiež je, že slovenskí povstalci mali nad Nemcami asi dvojnásobnú prevahu. Dôvod, prečo sa im napokon podarilo Povstanie potlačiť, spočíval najmä v lepšej výzbroji a výstroji, vrátane kvalitnejšej organizácie a možno aj disciplíny. Smutná je aj skutočnosť, že slovenskí historici doteraz nedokázali zrátať, koľko ľudí vlastne v SNP padlo. Napriek všetkým týmto problematickým aspektom je nutné hodnotiť Slovenské národné povstanie pozitívne. V našich dejinách nie je veľa podobných udalostí, na ktoré by sme mohli byť hrdí a aj vďaka hrdinom tých čias dnes môžeme žiť v slobode.  "}
