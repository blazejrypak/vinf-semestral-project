{"url": "https://www.aktuality.sk/clanok/508799/komentar-ronalda-izipa-vyberte-si-eurofondy-alebo-sloboda/", "title": "Komentár Ronalda Ižipa: Vyberte si. Eurofondy alebo sloboda", "body": "Všetko sa to začalo Trumpovým výrokom: „Nemecko je veľmi, veľmi zlá krajina!“. Trump nemá príliš rád Nemcov. Nespĺňajú jeho víziu dobrého obchodného partnera. Ich prebytok obchodnej bilancie so svetom je podľa Američanov neakceptovateľný.  Američania nemajú príliš radi Rusov. Väčšina Američanov ich považuje, možno aj na základe hollywoodskych filmov, za najväčších nepriateľov národa.  No najviac sa americké politické elity desia spojenia ruských prírodných zdrojov a nemeckého kapitálu.  Aby sa tak nestalo, dostali do rúk žolíka – Poľsko.  Poľsko je krajina, ktorá má dôvody na obavy. Po troch deleniach medzi svojim východným a západným susedom nenecháva nič na náhodu. Ich silné spojenectvo s USA im dáva dostatočné záruky na presadzovanie svojich vlastných cieľov. A Poľsko si ich presadzuje masívne. Medializovaná snaha o reformu súdnictva v Poľsku je len čerešničkou na torte toho, čo sa deje v pozadí.  V júni Spojené štáty dodali prvú várku skvapalneného zemného plynu do Poľska. Krajina tak nastúpila na cestu rozkladania svojej závislosti od ruského plynu. Dobrý biznis pre Ameriku a zvýšenie bezpečnosti pre Poľsko.  Najmä po tom, ako hrozí spustenie Nord Stream 2, cez ktorý by mal pretekať ruský plyn priamo do Nemecka. Poľsko (podobne ako Ukrajina) by stratilo postavenie tranzitnej krajiny a stalo by sa vazalom Nemecka a Ruska.  A tak USA zakročili.  Schválenie nových sankcií voči Rusku americkým Kongresom najmä vo vzťahu k európskym firmám, ktoré by participovali na spolupráci s Ruskom v oblasti energetiky, nie sú náhodné. Ich cieľ je jasný – podkopať ruský biznis a európsku energetickú spoluprácu. Energie však nie sú jediným trecím bodom medzi Varšavou a Bruselom. Poľsko sa cíti dosť silné na to, aby sa postavilo migračným kvótam a tým pádom európskej „solidarite“. To nebude bez následkov.  Brusel už teraz avizuje, že neposlušné krajiny sa trestu nevyhnú. Rozhodnutie Európskeho súdu je už dopredu isté. Krajiny budú musieť prijať migrantov.  Slovensko cúvlo, pretože vyhrali peniaze – vyhrali „eurofondy\". Vláda nebude riskovať, že by stratila prístup k miliardám z európskych zdrojov. Budú rovnakí aj Poliaci?  Poľsko je najväčší príjemca eurofondov. Z rozpočtu na roku 2014-2020 by malo získať až 86 miliárd eur. Najsilnejší spôsob, ako Poľsko dotlačiť k poslušnosti, bude hroziť znížením eurofondov.  Tak či tak, práve eurofondy a ďalšie európske finančné páky budú nástroj, ako zrýchliť európsku integráciu. Brusel chce integrovať EÚ viac a rýchlejšie. Všetky krajiny, ktoré nebudú poslúchať, môžu o európske peniaze čoskoro prísť.  Holt, nič nie je zadarmo. Je ale otázkou, čo je viac – eurofondy alebo sloboda? "}
