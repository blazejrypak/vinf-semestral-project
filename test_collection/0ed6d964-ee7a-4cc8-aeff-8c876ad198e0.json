{"url": "https://www.aktuality.sk/clanok/747932/zomrel-fyzik-pedagog-a-populizator-vedy-julius-krempasky/", "title": "Zomrel fyzik, pedagóg a populizátor vedy Július Krempaský", "body": "Július Krempaský sa narodil v roku 1931 v Krížovej Vsi. Ovplyvnil budovanie a formovanie vedy a nepriamo aj elektrotechnického priemyslu na Slovensku. Je spoluautorom šiestich patentov, neúnavným propagátorom vedy a jej uplatnenia v živote. Bol známy aj v oblasti ochrany ľudských práv. V roku 1980 sa stal členom korešpondentom Slovenskej akadémie vied (SAV) a neskôr tiež členom korešpondentom Československej akadémie vied (ČSAV). Ako prvý na Slovensku začal skúmať polovodiče a pripravil prvú generáciu odborníkov na túto problematiku. Prvenstvo mu patrí aj v oblasti synergetiky. Pre túto disciplínu napísal základnú literatúru a viacero vedeckých článkov, organizoval semináre na túto tému. Založil vedecký odbor termofyzikálne vlastnosti, aj v tomto odbore napísal viaceré významné vedecké publikácie a články. Rovnako je zakladateľom vedeckého odboru nekryštalické polovodiče a spolupracoval takisto pri zakladaní vedeckého smeru amorfné kovy, ktoré doteraz úspešne reprezentujú Slovensko aj na medzinárodnej úrovni. V pedagogickej oblasti účinne modernizoval proces výučby fyziky na vysokých technických školách a napísal základnú učebnicu. Napísal tiež základné učebné pomôcky pre „integrované“ vyučovanie prírodovedy na stredných školách. Absolvoval takmer 250 verejných prednášok na témy výstupov fyziky „za hranice fyziky“, je autorom viac ako 100 monografií, vedeckopopulárnych diel v slovenčine, angličtine, nemčine, desiatok vysokoškolských skrípt. Známa je aj jeho kniha Veda verzus viera. Za svoju vedeckú činnosť získal ocenenia - Národnú cenu SR za založenie vedeckého odboru termofyzikálne vlastnosti, Cenu SAV za popularizáciu vedy, Cenu ministra školstva SR za vedu a techniku i Rad Ľudovíta Štúra II. triedy za mimoriadne zásluhy v oblasti rozvoja vedy a školstva. Posledná rozlúčka so zosnulým sa bude konať vo štvrtok (12. 12.) o 14.00 h v Katedrále sv. Šebastiána v Bratislave. "}
