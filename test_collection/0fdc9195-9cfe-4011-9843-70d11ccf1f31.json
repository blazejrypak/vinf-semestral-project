{"url": "https://www.aktuality.sk/clanok/363833/komentar-ronalda-izipa-blahobyt-konci-zacina-sa-financna-totalita/", "title": "Komentár Ronalda Ižipa: Blahobyt končí. Začína sa finančná totalita", "body": "Americká konzultačná spoločnosť McKinsey & Co. prednedávnom zverejnila report porovnávajúci čistý príjem ľudí v 25 rozvinutých krajinách sveta. Zistili, že až dve tretiny obyvateľov mali v roku 2014 nižší reálny príjem ako v roku 2005. Situácia v predchádzajúcej dekáde bola úplne odlišná. Medzi rokmi 1993 až 2005 sa nižší príjem týkal iba dvoch percent populácie. Ľudstvo si užívalo plody globalizácie a rastu. Avšak s finančnou krízou sa odhalil nový strašiak, ktorý môže na dlho ukončiť obdobie neustáleho rastu. Týmto strašiakom sa stal dlh. Dlh, ktorý ak je minutý správne, pomáha zvýšiť ekonomický rast. No ak je minutý nesprávne, jeho splátky odoberajú čoraz väčšiu časti príjmu spoločnosti. Ak je dlh príliš veľký, nedá sa splácať a prichádza finančná kríza. Tento bod západné ekonomiky dosiahli pred pár rokmi. Princípom dlhu je, že spotrebujeme teraz to, čo budeme splácať neskôr. Súčasná spotreba na úkor budúcej. Spotreba staršej generácie na úrok mladšej. A to všetko za pomoci vlád a bankárov, ktorých jediným riešením dlhovej krízy je ešte viac dlhu. V podobnej situácii sa svet nenachádzal už 80 rokov - od Veľkej hospodárskej krízy. A vtedy bol jediným riešením socializmus – americký v podobe Rooseveltovej doktríny (New Deal a posilňovanie štátu na úkor biznisu) a nemecký či japonský v podobe fašizmu. Jednoducho, keď prichádza do tuhého, ľudia sú ochotní či donútení obetovať časť svojej slobody. A socializmus nie je len o obetovaní slobody. S ňou prichádza aj strata produktivity. Socializmus nakoniec prinesie väčšiu skazu, akú chcel pôvodne riešiť. A pritom paradoxne, za súčasné problémy môže práve on. Svetovú politiku ovláda skrytý socializmus, keď vlády nepriamo zadlžujú svojich občanov, aby sa im zapáčili, a držia pri živote skrachované banky zo strachu pred ich hnevom. Obetujú tých, čo produkujú, kvôli tým, čo spotrebovávajú. Tentokrát má európsky socializmus novú tvár. Je zahalený dobre znejúcimi frázami o solidarite, pomoci a štedrých finančných dotáciách. V konečnom dôsledku však cieli to, čo každý socializmus pred ním – viac moci pre „systém\" na úkor občanov. Sotva to povedal niekto jasnejšie ako prezident Európskej komisie Juncker: „ .. väčšina ľudí nerozumie, čo bolo rozhodnuté, a tak pokračujeme krok za krokom, pokiaľ nebude cesty späť“.  "}
