{"url": "https://www.aktuality.sk/clanok/908873/ceski-hasici-policajti-a-vojaci-dostanu-odmeny-za-pracu-pocas-pandemie/", "title": "Českí hasiči, policajti a vojaci dostanú odmeny za prácu počas pandémie", "body": "Česká vláda schválila odmeny pre hasičov, policajtov a vojakov za službu v čase pandémie. Každý z nich by mal dostať 20.000 českých korún (približne 780 eur). Oznámili to prostredníctvom sociálnych sietí ministri vnútra Jan Hamáček (ČSSD) a obrany Lubomír Metnar (nominant ANO). Na odmeny vláda celkovo vyčlení vyše miliardu českých korún. Z tejto sumy pôjde pre hasičov a policajtov 770 miliónov, pre vojakov bude podľa ministerstva obrany ČR určených ďalších 237 miliónov. \"Vláda práve schválila môj návrh na odmeny pre príslušníkov hasičského a policajného zboru za ich nasadenie v čase covidu vo výške 20.000 Kč,\" napísal na sociálnej sieti Twitter český minister vnútra Jan Hamáček. Šéf rezortu obrany na Twitteri oznámil mimoriadnu finančnú kompenzáciu pre vojakov: \"V nemocniciach, domovoch pre seniorov, call centrách a na ďalších miestach by sa v uplynulom roku bez pomoci takmer 12.000 vojakov neobišli. Vláda dnes vyčlenila finančné prostriedky a všetci, ktorí pomáhali bojovať proti COVID-19, dostanú mimoriadnu odmenu\". S bojom proti covidu podľa ministerstva obrany ČR pomáhalo 11.853 vojakov z povolania. Minister Hamáček už v apríli tohto roka vyhlásil, že peniaze by mali dostať len tí, ktorí boli reálne nasadení v teréne, a nie ich nadriadení. "}
