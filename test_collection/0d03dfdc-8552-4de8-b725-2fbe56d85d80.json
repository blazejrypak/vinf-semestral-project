{"url": "https://www.aktuality.sk/clanok/264536/komentar-s-ficovym-populizmom-sa-do-europy-vykrocit-neda/", "title": "Komentár: S Ficovým populizmom sa do Európy vykročiť nedá", "body": "Na tom by nebolo nič zvláštne, keby vzápätí neinformovali o záujme slovenskej strany o tieto staré vagóny. Titulok je mierna parafráza výroku farára z legendárnej českej trilógie Slnko, seno... Velebnosť sa totiž pozastavila nad tým, že s týmto materiálom (myslel na svoje ženské) sa do Európy vykročiť nedá. My sme sa síce o to pokúsili, ale v skutočnosti podľa reálnych krokov sa v niektorých oblastiach nechceme priblížiť vyspelej Európe. Najnovší marketingový počin nášho pána premiéra, teda vlaky zadarmo pre dôchodcov a študentov, sú toho jasným dôkazom. Navyše sa ukazuje, ako tento veľkolepý socialistický projekt nemali v Smere vôbec premyslený. Financmajster   jednoducho našiel nejaké voľné peniaze a hneď sa aj poponáhľali s ich rozhadzovaním (pritom stále hospodárime v deficitom a ešte aj niekoľko rokov budeme). Ako je vidieť, tak (ne)kompetentní zistili, že na to nemajú dostatočné technické zabezpečenie, nakoľko Železničná spoločnosť so svojím veľmi zánovným vozňovým parkom nedokáže obslúžiť plánovaný počet cestujúcich. Už teraz je každému jasné, že sa kvalita poskytovaných služieb zníži. Tá síce nebola ukážková, ale aj zo svojej osobnej skúsenosti môžem povedať, že za posledných desať rokov aj táto štátna čierna diera na peniaze spravila ako taký pokrok. Pribudlo zopár nových vozňov (predovšetkým financované z fondov EÚ) a zlepšilo sa aj správanie obslužného personálu (samozrejme, netýka sa to všetkých zamestnancov). Bohužiaľ teraz sa všetko zastaví len preto, lebo sa už niekto chystá na parlamentné voľby. Na naše koľajnice tak pribudnú ďalšie staré vlaky a tie súčasné „dobytčáky“ určite skoro nezmiznú. Veď len teraz ešte pred spustením tohto famózneho projektu na trase Žilina – Bratislava premáva rýchliky, ktoré nie len na prvý pohľad vyzerajú ako najhorší ukrajinský regionálny spoj niekde v zabudnutí, oni aj taký komfort poskytujú. A to železnice aj s ministerstvom ohlasovali s veľkou pompou tento súčasný grafikon, keď zavádzali taktovú dopravu. Aj keď veľa ľudí tvrdí, že vlaky zadarmo je dobré opatrenie a títo ľudia si to zaslúžia, realita je však úplne iná. Dokonca aj môj kolega komentátor Zolo Mikeš tu nedávno na stránkach prezentoval podobný názor. Nejdem teraz polemizovať nad záslužnosťou, pretože to by bolo na ďalší veľmi obsiahly komentár. Pokiaľ sa teda vláda rozhodla pre nejakú sociálnu pomoc pre seniorov a študentov, mala to urobiť nepriamo. Nie je totiž nič horšie, ako poskytovať niečo bezplatne a celoplošne (v tomto prípade čiastočne celoplošne), nakoľko to kazí trh a je to nespravodlivé. Ako k tomu prídu tí obyvatelia, kade železnica nevedie? Navyše takúto pomoc dostanú aj študenti z dobre situovaných rodín, ako aj ľudia s vysokými dôchodkami. Argument ministra dopravy Jána Počiatka, že takí cestujú len autom, je úplne scestný a mimo realitu. To môžem prehlásiť z vlastnej skúsenosti z blízkeho okolia. Vláda radšej mohla nechať viac študentom a nebrať im toľko z ich zárobkov a dôchodcom mohla pridať viac, ktorí to potrebujú. A nakoniec by sa sami rozhodli, ako minú potom tieto peniaze. Som presvedčený, že veľká časť týchto ľudí by v konečnom dôsledku nechcela zadarmo cestovať, nakoľko majú úplné iné preferencie a radšej by ich minuli prípadne investovali inak. Takto by sa potom nezmyselne nevyhadzovali verejné financie. Navyše by si štát neuzurpoval moc rozhodovať za ľudí o tom, ako budú minuté ich peniaze. No ale marketing nepustí a tak na nejaké lepšie cestovanie na železnici podobné tomu vo vyspelej Európe môžeme zabudnúť. "}
