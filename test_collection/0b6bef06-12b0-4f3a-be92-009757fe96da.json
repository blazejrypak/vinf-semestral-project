{"url": "https://www.aktuality.sk/clanok/900887/koronavirus-variant-delta-sa-stava-najrozsirenejsim-na-svete/", "title": "Koronavírus: Variant delta sa stáva najrozšírenejším na svete", "body": "Uviedla to v piatok Soumya Swaminathanová, hlavná vedecká pracovníčka Svetovej zdravotníckej organizácie (WHO), ktorú citovala agentúra Reuters. „Variant delta je na najlepšej ceste stať sa globálne dominantným variantom z dôvodu svojej zvýšenej prenosnosti,\" uviedla Swaminathanová na tlačovej konferencii. Prudký nárast tzv. variantu delta zaznamenáva aktuálne Británia. Obavy z neho silnejú aj v Nemecku, kde by sa podľa Inštitútu Roberta Kocha (RKI) mal už na jeseň stať dominantným, a to aj napriek rastúcej miere zaočkovanosti tamojšej populácie. Nárast infikovaných a obavy z tretej vlny nákazy zažíva aj Rusko, pričom v Moskve je najviac z rekordného počtu nakazených infikovaných práve variantom delta. Kremeľ z nárastu prípadov obviňuje neochotu občanov dať sa zaočkovať, uvádza Reuters. Swaminathanová zároveň v piatok vyslovila sklamanie z neúspechu proticovidovej vakcíny od nemeckej farmaceutickej spoločnosti CureVac, ktorej sa nepodarilo získať odobrenie od WHO, a to vzhľadom na jej príliš nízku účinnosť. Vyjadrila sa tak práve v súvislosti s novými vysokoprenosnými variantmi vírusu a teda aj potrebou nových vakcín, ktoré budú voči nim účinné. Spoločnosť CureVac tento týždeň oznámila, že jej vakcína proti ochoreniu COVID-19 má len 47-percentnú účinnosť. Táto očkovacia látka bola otestovaná na približne 40.000 dobrovoľníkoch v Európe a Latinskej Amerike, u ktorých sa vyskytlo až 13 variantov vírusu. Vakcína od CureVacu využíva technológiu mRNA, podobne ako vakcíny od spoločnosti Moderna či konzorcia Pfizer/BioNTech, ktoré však vykazujú omnoho vyššiu - až vyše 90-percentnú účinnosť. Swaminathanová v tejto súvislosti uviedla, že „len preto, že ide o ďalšiu mRNA vakcínu\" nemôžeme predpokladať, že bude rovnaká ako tie predošlé, keďže každá z týchto vakcín využíva podľa jej slov \"mierne inú technológiu\". Prekvapivý neúspech CureVacu však podľa jej slov podčiarkol potrebu rozsiahlych klinických skúšok nových látok. "}
