{"url": "https://www.aktuality.sk/clanok/570185/sef-policie-vcera-poprel-ze-krajmer-bol-na-mieste-vrazdy-dnes-to-uz-neplati/", "title": "Šéf polície včera poprel, že Krajmer bol na mieste vraždy. Dnes to už neplatí", "body": "( Polícia ešte cez víkend   , že by šéf Národnej protikorupčnej jednotky (NPKJ) pri Národnej kriminálnej agentúre (NAKA) Prezídia Policajného zboru (PPZ) bol na mieste vraždy. Na včerajšom tlačovom brífingu sa prezident Policajného zboru Tibor Gašpar vyjadril k účasti riaditeľa NPKJ Róberta Krajmera na mieste činu tak, že sa nemal pohybovať ani vo dvore, ani v dome. Policajné prezídium dnes Aktuality.sk informovalo o tom, že to, čo včera vyhlasoval Gašpar, už neplatí.  „Uvedenú informáciu spresňujeme v tom zmysle, že riaditeľ NPKJ bol na mieste činu v plnom rozsahu a plnil, tak ako už bolo povedané, úlohy súvisiace s objasňovaním tohto trestného činu,“ uvádza PPZ. Rozdielnosť tvrdení policajti vysvetľujú tak, že policajný prezident v čase svojho vyjadrenia nemal podrobnú informáciu o pohybe riaditeľa NPKJ na mieste činu a vychádzal z fotografie z miesta činu, ktorá bola zverejnená v médiách. „Riaditeľ NPKJ prišiel po cca 10 hodinách na miesto činu spoločne s riaditeľom NAKA Petrom Hraškom na jednom služobnom motorovom vozidle, pričom plnil úlohy na pokyn riaditeľa NAKA,“ dopĺňa prezídium v oficiálnom stanovisku. „Nevidíme dôvod podrobne informovať o prítomnosti a pohybe funkcionára NAKA na mieste činu, ktorý NAKA vyšetruje. Považujeme to za spochybňovanie práce, praktických skúseností, odbornosti a osobný útok na dlhoročného policajta, ktorého jednotka sa podieľa aj na objasňovaní dvojnásobnej vraždy,“ uzatvára PPZ. Róbert Krajmer podáva trestné oznámenie za ohováranie a žalobu na ochranu osobnosti v súvislosti s medializovanými informáciami Lucie Ďuriš Nicholsonovej a Igora Matoviča. Šéf OĽaNO Igor Matovič dnes poskytol dôkaz (  ) o tom, že riaditeľ Národnej protikorupčnej jednotky NAKA Róbert Krajmer bol na mieste vraždy Jána Kuciaka. Podľa Matoviča tento dôkaz dokazuje, že Gašpar je klamár. Matovič tvrdí, že informácie o pohybe Krajmera má od jedného z členov vyšetrovacieho tímu. Ten mu vraj povedal, že riaditeľ Národnej protikorupčnej jednotky NAKA priamo zasahoval do vyšetrovania. "}
