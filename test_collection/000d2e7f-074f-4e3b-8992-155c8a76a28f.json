{"url": "https://www.aktuality.sk/clanok/091kbwt/koronavirus-belgicko-zahranicnym-namornikom-ponuka-ockovanie-priamo-na-lodiach/", "title": "Koronavírus: Belgicko zahraničným námorníkom ponúka očkovanie priamo na lodiach", "body": "Belgicko v pondelok spustilo iniciatívu, v rámci ktorej vo svojich prístavoch ponúka očkovanie proti ochoreniu COVID-19 zahraničným námorníkom. Informovala o tom agentúra AFP. Lekárske tímy budú záujemcov zadarmo očkovať priamo na ich plavidlách jednodávkovou vakcínou Janssen od firmy Johnson & Johnson. Podľa belgických úradov je kampaň zameraná na členov posádok lodí, ktorí nemajú pre pracovné povinnosti čas sa dať zaočkovať. AFP odhaduje, že každý rok sa do hlavných belgických prístavov priplaví viac ako 5.500 plavidiel a 80.000 námorníkov. Podľa odborníkov námorníci čelia riziku prepuknutia nákazy počas dlhého obdobia stráveného v stiesnených priestoroch lodí. Veľa mužov navyše pochádza z rozvojových krajín, kde vakcíny ešte nie sú bežne dostupné. Očkovanie zahraničným námorníkom ponúkajú aj Spojené štáty a Nemecko. Belgicko je ale podľa AFP prvou krajinou, ktorá ich zaočkuje priamo na palubách ich lodí. Miera zaočkovanosti v Belgickom kráľovstve patrí k najvyšším v Európskej únii. Prvú dávku očkovacej látky už dostalo vyše 83 percent dospelej populácie. Plne zaočkovaných je 67 percent ľudí. "}
