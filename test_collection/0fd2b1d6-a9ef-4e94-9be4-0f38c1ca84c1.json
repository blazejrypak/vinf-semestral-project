{"url": "https://www.aktuality.sk/clanok/900230/koronavirus-britania-hlasila-vyse-9000-nakazenych-co-je-najviac-od-februara/", "title": "Koronavírus: Británia hlásila vyše 9000 nakazených, čo je najviac od februára", "body": "Británia v stredu hlásila viac ako 9000 nových prípadov nákazy koronavírusom, čo je najvyšší denný prírastok od februára tohto roku. Informovala o tom televízia Sky News s odvolaním sa na údaje britskej vlády. Počet infikovaných v Spojenom kráľovstve aktuálne napriek rozsiahlej zaočkovanosti opäť narastá v súvislosti so šírením tzv. delta variantu koronavírusu, predtým známeho pod označením indický variant, keďže bol po prvý raz zaznamenaný v Indii. Počet úmrtí sa drží na nízkej úrovni. Za posledných 24 hodín v Británii pribudlo 9055 potvrdených prípadov nákazy a deväť úmrtí. Počet novoinfikovaných je najvyšší od 25. februára, keď v krajine zaznamenali 9985 nakazených. Britská vláda s ohľadom na zhoršujúcu sa epidemiologickú situáciu tento týždeň rozhodla, že posunie termín plánovaného ďalšieho uvoľnenia protipandemických opatrení v Anglicku o štyri týždne: z 21. júna na 19. júla. Premiér Boris Johnson sa pred poslancami parlamentu odmietol zaručiť, že počas zimy alebo jesene nedôjde k opätovnému sprísneniu reštrikcií. Prvou dávkou vakcíny proti covidu už bolo v Spojenom kráľovstve zaočkovaných viac ako 42 miliónov ľudí. Obe dávky dostalo už vyše 30 miliónov. Momentálne sa už môžu na očkovanie registrovať mladí ľudia vo veku 21 a 22 rokov. Variant delta sa už v krajine stal dominantnou mutáciou koronavírusu SARS-CoV-2, keď predstihol aj tzv. britský (alfa) variant. Delta variant už v súčasnosti v Británii predstavuje vyše 90 percent spomedzi nových prípadov nákazy. Podľa expertov je delta variant zhruba o 60 percent nákazlivejší než britská mutácia a je tiež odolnejší voči existujúcim vakcínam. Ochrana sa pomerne výrazne znižuje v prípade osôb zaočkovaných prvou dávkou vakcíny, po druhej dávke bol zaznamenaný len malý pokles účinnosti. "}
