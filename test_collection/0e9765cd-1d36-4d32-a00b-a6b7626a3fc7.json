{"url": "https://www.aktuality.sk/clanok/490195/komentar-branna-vychova-ako-priprava-na-zombie-apokalypsu/", "title": "Komentár Lukáša Krivošíka: Branná výchova ako príprava na zombie apokalypsu", "body": "Ministri školstva a obrany za Slovenskú národnú stranu uvažujú o zavedení brannej výchovy ako samostatného predmetu. Zatiaľ však nie je známe, čo presne by malo byť jej obsahom. Tému brannej výchovy netreba hneď reflexívne zavrhnúť ako pozostatok totality, či Studenej vojny. Určite nie iba preto, že s tým prišla SNS. Učiť mladých ľudí ako sa zachovať v podmienkach prírodnej katastrofy, priemyselnej havárie, teroristického činu, či vojenského útoku môže mať zmysel. Otázne je, čo všetko ich chceme naučiť a či je naozaj potrebné, aby išlo o samostatný predmet. Nestačila by prierezová téma? Logický postup by mohol vyzerať nejako takto: Od ministerských úradníkov by sa očakávalo, že najprv prídu s predstavou, na čo všetko chceme mladých ľudí pripraviť a od toho by sa už odvíjala debata, že či má ísť o prierezovú tému, samostatný predmet a prípadne koľko hodín mu vyhradiť. Nie tak, že si niekto vymyslí samostatný predmet a potom sa preň hľadá obsah, len aby nejaký bol. Žiaci a študenti sú už dosť zavalení učivom. Navyše, pokiaľ sa branná výchova urobí nezáživne, mladých to len ešte viac znechutí. No dá sa aj inak. Pred šiestimi rokmi americké vládne Centrum pre kontrolu nákaz (CDC)   , v ktorom občanom radí ako postupovať v prípade vypuknutia zombie pandémie. Zombíci prirodzene existujú len v literatúre a vo filmoch. No americkí úradníci proste do obalu tohto popkultúrneho fenoménu zabalili reálne rady ako sa správať pri rôznych druhoch skutočných ohrození.  Inými slovami, vzdelávací materiál používa zombíkov ako zástupný symbol pre celý rad katastrofických udalostí. No tipy ako zostaviť napríklad debničku s potrebami pre stav núdze sú podobné v kontexte rôznych ohrození. Aj takto príťažlivo sa dá pracovať s témami ako civilná ochrana, či branná výchova. Zvlášť, ak sú adresátom mladí ľudia, ktorých pozornosť vždy najskôr treba prácne upútať. "}
