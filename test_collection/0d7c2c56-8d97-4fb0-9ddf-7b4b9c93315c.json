{"url": "https://www.aktuality.sk/clanok/721410/pachatelmi-obchodovania-s-ludmi-su-aj-michalovcania/", "title": "Páchateľmi obchodovania s ľuďmi sú aj Michalovčania", "body": "Päticu Michalovčanov zadržali v stredu v rámci medzinárodnej akcie na odhaľovanie obchodovania s ľuďmi. V období rokov 2008 až 2017 mali za účelom práce vylákať do Veľkej Británie najmenej 17 osôb. Voči organizovanej skupine zasahovali v rovnakom čase policajti v Nemecku, Holandsku a na Slovensku. Informovala o tom hovorkyňa Prezídia Policajného zboru Daniela Baloghová. Spoločný vyšetrovací tím s názvom Robotic vykonal domové prehliadky a prehliadky iných priestorov a pozemkov členov organizovanej skupiny v Michalovciach. „Zaistili rôzne listinné dôkazy, mobilné telefóny a SIM karty, platobné karty, príručný trezor a zlaté šperky, ako aj ďalšie veci dôležité pre trestné konanie,\" uviedla Baloghová. Na území Slovenska pri zásahu spolupracovalo viacero policajných zložiek. Do prípadu boli zainteresovaní aj takzvaní lovci lebiek. Zadržanými v prípade sú tri ženy a dvaja muži vo veku 46 až 66 rokov. Podľa zistení tímu sa na území Slovenska a Anglicka mali v období rokov 2008 až 2017 dopúšťať zločinu obchodovania s ľuďmi a obzvlášť závažného zločinu legalizácie príjmu z trestnej činnosti. „Členovia skupiny si rozdelili úlohy a na vysoké zárobky zlákali chudobné osoby v zlej sociálnej situácii na 'dobre' platenú prácu v Anglicku. Sľubovali minimálne 400 libier týždenne za prácu v reštauráciách a autoumyvárňach s tým, že budú mať zadarmo aj dopravu, ubytovanie a stravu. Potom ich dopravili do Anglicka, tam to už však také ružové nebolo. Museli pracovať okolo 14 hodín denne šesť dní v týždni a za prácu im dávali iba 20 libier týždenne,\" vysvetlila Baloghová s tým, že ostatné peniaze si mala skupina rozdeliť medzi sebou. „Pri domových prehliadkach v Nemecku a v Holandsku policajti zadržali štyroch Slovákov a zaistili dokumenty týkajúce sa bankových účtov, mobilné telefóny, SIM karty, dokumenty týkajúce sa motorových vozidiel. Získali aj ďalšie informácie o trestnej činnosti páchanej v týchto krajinách,\" doplnila Baloghová s tým, že všetci členovia organizovanej skupiny boli zadržaní na základe Európskych zatýkacích rozkazov vydaných príslušným justičným orgánom Spojeného kráľovstva Veľkej Británie a Severného Írska. „Aktuálne prebieha konanie o ich vydaní na súdne konanie na územie Spojeného kráľovstva Veľkej Británie a Severného Írska,\" uzavrela. "}
