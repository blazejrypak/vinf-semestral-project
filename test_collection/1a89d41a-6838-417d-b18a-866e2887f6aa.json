{"url": "https://www.aktuality.sk/clanok/328132/komentar-lubomira-jaska-sulik-blogerom-a-kotleba-len-nepodarenym-ekonomom/", "title": "Komentár Ľubomíra Jaška: Sulík blogerom a Kotleba len nepodareným ekonómom", "body": " ukazuje mantinely svojho sveta. Dobré na riadenie pobočky banky v okresnom meste, málo na politické líderstvo. „Kotlebov program totiž nie je fašistický, ani nacistický. Je to zmes všeličoho a v prvom rade expresný tiket do Bieloruska.“ Proti Sulíkovej „recenzii“ straníckeho programu vlastne nie je čo namietať. Kotlebov návod na Slovensko je určite všeličo. A Bielorusko má priateľov ekonomickej slobody varovať. Problém je niečo iné. Richard Sulík sa snaží ukázať, že kotlebovci sú v najhoršom prípade výlučne spolkom ekonomických romantikov. Vrcholom jeho kritiky je konštatovanie, že program „možno v niektorých bodoch ide mierne do extrému“. Možno, v niektorých a mierne... Najväčším problémom sú vraj nerealizovateľné a škodlivé návrhy (nižší dôchodkový vek, jedna štátna zdravotná poisťovňa, vystúpenie z únie a NATO, návrat ku korune). Analýzu v Sulíkovom štýle si Kotlebov program nezaslúži. Vo voľbách nebol úspešný hlavne kvôli tomuto programu. Programy politických strán sú papiere na krátke použitie. To najdôležitejšie nemá s nimi nič spoločné. Ak by slovenská politika bola realizáciou straníckych programov, bolo by to už dávno skvelé miesto na život. Reklamné texty sa jednoducho musia brať s rezervou. V programoch sú veci zbytočné a chýbajú podstatné. Alebo si hádam niekto myslí, že nacistickí politici získali moc s programom, v ktorom mali nakreslenú mapu koncentrákov a v tabuľke rozdelili svoje budúce obete podľa spôsobu zavraždenia?  Navyše, pokiaľ by v programe boli stopy fašistickej ideológie, strana by predsa vôbec nemohla ísť do volieb. Kotleba nie je ekonomická naivka. Je predovšetkým spôsob myslenia, agresívne zjednodušovanie sveta a nedostatok kultúry. Hrá sa s ohňom, a to neznamená tiket do Bieloruska, ale koniec spoločenskej súdržnosti v ohni. O tomto sa nechce blogerovi, ktorý sa chvíľu chcel stať premiérom, uvažovať. V tom nie je doma. Stráca sa v hodnotách a postojoch, sám si ich často vyberá v návale iracionálnych vášní. Chce (to si zaslúži malú sympatiu) rozprávať a blogovať proti hlavnému prúdu. Revolty sú príťažlivé, ale naozaj nie je nutné sa pri nich strápňovať týmto spôsobom. "}
