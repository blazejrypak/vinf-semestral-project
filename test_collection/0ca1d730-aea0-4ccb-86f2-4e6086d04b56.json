{"url": "https://www.aktuality.sk/clanok/679150/komentar-petra-bardyho-rok-v-tieni-fica-vrazdy-a-danka/", "title": "Komentár Petra Bárdyho: Rok v tieni Fica, vraždy a Danka", "body": "Pred rokom bola vyslovená dôvera vláde Petra Pellegriniho. Pred niečo vyše rokom sa Robert Fico pri vlastnej demisii škeril do tváre prezidentovi Andrejovi Kiskovi s tým, že nikam neodchádza. Pred rokom sa uskutočnilo zasadnutie koaličnej rady, o korom Andrej Danko povedal: „Sú za nami hodiny a hodiny rokovaní o kompromisoch, ústupkoch aj osobných obetách, ktoré možno ocení až budúcnosť.“ Pred rokom celé Slovensko s napätím sledovalo, či dostane Peter Pellegrini podporu Fica, Danka a Bugára, aby vyviedol krajinu von z politickej a hodnotovej krízy. Či dostane možnosť odtrhnúť sa od oligarchov, či bude menežovať vládu (a tá svoje rezorty) tak, aby jej rozhodnutia pomáhali občanom, nie „našim ľuďom“. Peter Pellegrini však mal tri štandardné problémy a jeden obrovský problém. Tými troma „bežnými“ problémami sú Fico, Danko a Bugár. A veľkým problémom vražda Jána Kuciaka a Martiny Kušnírovej. Jej vyšetrovanie totiž odhalilo tony špiny a svinstva, ktoré sa roky zametali pod koberec. A ktoré mali súvis s najvyššou politikou. Robert Fico programovo zavádza, keď tvrdí, že Kuciakova vražda nemala súvis s jeho vládou, lebo s najväčšou pravdepodobnosťou si vraždu neobjednali „taliani“ z poslednej Jánovej reportáže. Pokiaľ sa však potvrdí, že vraždu si objednal Kočner a že na nej priamo/nepriamo participovali funkcionári z polície, alebo oligarchovia, tak to bude pre Fica a jeho vládu ešte väčší problém ako „taliani“. Policajní funkcionári totiž spadali priamo pod jeho ministra vnútra a s oligarchom, ktorého meno sa najčastejšie spomína, má Fico nadštandardné vzťahy. No a Kočner mal k ľuďom zo Smeru bližšie, ako k iným – mohol by o tom hovoriť napríklad Martin Glváč...  Šéfovia koaličných strán to Pellegrinimu veľmi neuľahčovali. Andrej Danko sa stále viac hlásil k slovu a moci. Uvedomil si, že Pellegrini nie je pre neho partnerom a teda sa rozhodol, že z pozície predsedu parlamentu a predsedu SNS mu patrí väčšia pozornosť. A jeho strane väčší podiel zo štátneho rozpočtu. Začalo sa horúčkovitý zápas o moc a peniaze.  Tento zápas ešte neskončil. Naopak, naberá na intenzite, pretože rok od vraždy a rok pred voľbami musí Peter Pellegrini čeliť ďalším mocenským ambíciám SNS a uspokojiť neutíchajúcu žiadzu z radov vlastnej strany. O Most-Híd už veľmi nejde...  Aby sme neboli k Petrovi Pellegrinimu neféroví, treba objektívne povedať, že zmeny v polícii sa javia v porovnaní s obdobím tzv. bödörovcov zatiaľ pozitívne. Skvelou správou je, že poznáme mená a tváre ľudí, ktorí s najväčšou pravdepodobnosťou zorganizovali a vykonali popravu Jána a Martiny. Dobré je, že Peter Pellegrini ukázal ľudskosť, keď prijal nespokoných farmárov - hoci neskôr musel zastať politické rozhodnutie, ktoré ich nepotešilo.  Pozitívne je, že Peter Pellegrini je iný ako Fico a že mu zrejme nedovolil všetko to, čo by Fico v politike rád a ochotne robil. Že nepokračoval v démonizovaní organizátorov protestov a že nevytváral konšpirácie o Sorosovi.  Peter Pellegrini by mohol byť zrejme dobrým predsedom vlády - keby nebolo tých troch pánov a keby jeho domovská strana nebola zašpinená organizovaným zločinom, korupciou a kauzami, ktoré by ju v civilizovanom svete politicky diskvalifikovali.  "}
