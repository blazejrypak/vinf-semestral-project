{"url": "https://www.aktuality.sk/clanok/216349/viac-oxidu-uhliciteho-v-budovach-zhorsuje-kvalitu-rozhodovania/", "title": "Viac oxidu uhličitého v budovách zhoršuje kvalitu rozhodovania", "body": "„V našej vednej oblasti sme vždy mali dogmu, že samotný oxid uhličitý, pri jeho obsahoch, aké zisťujeme v budovách, proste nie je dôležitý a nemá nijaké priamy vplyvy na ľudí. Takže tieto celkom jednoznačné výsledky prekvapili,“ povedal William Fisk. S kolegami skúmal vplyv oxidu uhličitého na deväť typov rozhodovacej výkonnosti. Pri 1000 ppm (milióntin) obsahu tohto plynu vo vzduchu ľudia rozhodovali významne horšie v šiestich typoch a pri 2500 ppm oveľa horšie v siedmich. Najvýraznejšie poklesy rozhodovacej výkonnosti, keď už bolo možné hovoriť, že predmetní ľudia sa v týchto súvislostiach stali dysfunkčnými, vedci zaznamenali u preberania iniciatívy a strategického myslenia. „Predchádzajúce výskumy sa zamerali na 10.000 ppm či 20.000 ppm, čo je úroveň obsahu, o ktorej si vedci mysleli, že sa na nej začínajú prejavovať príslušné účinky. Práve preto sú tieto výsledky také prekvapivé,“ povedal Mark Mendell . A nielen prekvapivé, aj potenciálne obrovsky dôležité – preto ich ešte bude treba overiť na väčšej vzorke ľudí. Upozorňujú totiž na nepriaznivé ekonomické dôsledky takého plánovania energeticky efektívnych budov, ktoré neberie dostatočné ohľady na tých, ktorí sa majú v týchto budovách opakovane zdržiavať dlhšie časové rozpätia. „Tlak na zvýšenie energetickej efektívnosti vedie k uzavretejším budovám s lacnejšou prevádzkou. Je tu však isté riziko, že pri tom budú ignorované nepriaznivé vplyvy na obyvateľov budov. Zaistiť im pozornosť, ktorú si zaslúžia, sa dá aj poukázaním na nepriaznivé ekonomické dôsledky zlej kvality vzduchu vo vnútri budov. Ak ľudia nemôžu rovnako kvalitne myslieť, alebo byť rovnako výkonní, ako pri lepšom vzduchu, to by očividne malo mať nepriaznivé ekonomické dôsledky,“ konštatoval Mark Mendell. Za vysoký obsah oxidu uhličitého v budovách môžu najmä samotní ľudia – ide o všetkým dobre známy „vydýchaný“ vzduch. Vo vonkajšom vzduchu býva okolo 380 ppm oxidu uhličitého, no vo vnútornom tisíce ppm. Najčastejšie to zaviní nedostatočné vetranie, diktované spomenutým tlakom na zníženie spotreby energie. Obsah oxidu uhličitého v kancelárskych budovách málokedy prekročí 1000 ppm. Výnimkou sú zasadačky či konferenčné sály, kde sa dlhšie zdržiava väčší počet ľudí. V školských triedach však tento obsah často prekračuje 1000 ppm a občas aj 3000 ppm. To síce poukazuje na zlé vetranie, ale federálne predpisy v USA stanovili bezpečnostnú hranicu na 5000 ppm, pričom sa predpokladá osemhodinový pracovný deň. Williama Fiska priviedli k zámeru preveriť tradičné predstavy o úlohe oxidu uhličitého v budovách dva menšie výskumy z Maďarska, ktéré zistili, že obsahy tohto plynu medzi 2000 a 5000 ppm môžu nepriaznivo vplývať na niektoré ľudské činnosti. Tím Williama Fiska a Marka Mendella pracoval s 24 dobrovoľníkmi. Prevažne to boli vysokoškolskí študenti. Vedci ich rozdelili do skupiniek po štyroch. Tie potom strávili vždy 2,5 hodiny v malých komorách, pripomínajúcich kancelárie, postupne pri 600, 1000 a 2500 ppm oxidu uhličitého vo vzduchu. Teplota, vlhkosť i intenzita vetrania bola všade rovnaká. Každý dobrovoľník absolvoval všetky tri sedenia počas toho istého dňa, s jednohodinovými prestávkami. Presvedčivosť výsledkov zosilňuje aj pri pomerne malom počte účastníkov pokusov použitie nových testov rozhodovacích schopností , ktoré sa týkali zložitejších úloh ako staré testy. „Testy si všímajú celý rad dimenzií, napríklad ako ste proaktívni, ako ste sústredení, alebo ako vyhľadávate a využívate informácie,“ zdôraznil William Fisk. Ako už bolo spomenuté, údaje zo školských tried, konkrétne zo základných škôl, sa často pohybujú na úrovni tých, ktorých vplyvy teraz skúmali členovia tímu. Hoci testovali iba rozhodovanie a nie učenie, William Fisk a Mark Mandell považujú za možné, že žiaci, alebo všeobecne ľudia v miestnostiach, kde ich je veľa, sú v zle vetraných energeticky efektívnych budovách znevýhodnení. To napokon diktuje už „sedliacky rozum“, na ktorý sa však bohužiaľ pri tlaku na úspornosť paradoxne neraz zabúda. William Fisk a Mark Mendell s kolegami uverejnili tieto poznatky predbežne online v časopise Environmental Health Perspectives. "}
