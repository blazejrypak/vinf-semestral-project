{"url": "https://www.aktuality.sk/clanok/1b0y4wm/na-uzemie-spanielskej-enklavy-melilla-v-maroku-sa-pokusalo-dostat-700-migrantov/", "title": "Na územie španielskej enklávy Melilla v Maroku sa pokúšalo dostať 700 migrantov", "body": "Takmer 700 migrantov zo subsaharskej Afriky sa v noci zo štvrtka na piatok pokúsilo preliezť cez vysoké pohraničné oplotenie a preniknúť z Maroka na územie španielskej enklávy Melilla. Informovala o tom agentúra AFP. Podľa miestnych úradov išlo o neslýchane vysoký počet. „Išlo asi o 700 ľudí, ktorí sa pokúsili dostať sa k hraničnému plotu,“ potvrdil pre AFP nemenovaný predstaviteľ. Nikto zo skupiny sa vďaka koordinácii medzi španielskymi a marockými bezpečnostnými silami nedostal na územie enklávy, spresnil zdroj. Severoafrické enklávy Melilla a Ceuta migranti zo severnej Afriky často využívajú s cieľom dostať sa na územie Európy. V júli sa viac ako 230 migrantom podarilo preliezť cez vysoké pohraničné oplotenie a preniknúť z Maroka na územie enklávy Melilla. "}
