{"url": "https://www.aktuality.sk/clanok/76753/komentar-simpsonmania/", "title": "Komentár: Simpsonmánia", "body": "Po osemnástich rokoch bolo pomaly na čase, že sa Simpsonovci dostali aj na veľké plátno. Koniec koncov, konkurenčný a ďaleko drzejší South Park zavítal do kín už po dvoch rokoch televízneho vysielania. Je to neuveriteľné, ale aj na Slovensku sa nájdu ľudia, ktorých sa tento kultúrny fenomén zatiaľ nedotkol. Možno ich odrádza fakt, že ide o kreslený seriál, čo evokuje akoby to malo byť len niečo pre deti. No Simpsonovci sú oveľa viac seriálom pre dospelých. Dokonca sa dá povedať, že si v nich svoje nájde zástupca každej generácie. V podstate ide o normálny sitcom, ktorému animované prevedenie umožnilo ísť ďalej, než len bežným komediálnym seriálom s jednou štúdiovou obývačkou a umelým smiechom v pozadí. Springfield je na prvý pohľad tuctovým mestečkom, v princípe však zosobňuje Ameriku v malom a parodizuje veci, ktoré sa dejú na celom svete. Aj vďaka tomu ide o globálne tak úspešný fenomén.Tradičné hodnoty podané netradične?Simpsonovci sú plní paradoxov. Na jednej strane chaotická rodinka, ktorá sa na nič nehrá. Na strane druhej, v každej epizóde sa dá nájsť aj nejaké morálne ponaučenie. Publicista a teoretik popkultúry, Juraj Malíček, dokonca vníma Simpsonovcov ako oslavu konzervatívnych rodinných hodnôt: \"Oni sa ľúbia a nedúfajú, že sa zmenia, majú sa radi takí, akí sú a preto prekonajú všetky nástrahy a nakoniec skončia zase spolu a všetko dobre dopadne.\" Nikto nemôže tvrdiť, že irónia a humor seriálu sú primitívne. Naopak, mnohé vtipy sú veľmi subtílne - napríklad mimovoľné nápisy pred kostolom, nemocnicou, texty náhrobných kameňov a podobne. Občas sa tvorcom seriálu podarí divákovi populárnym spôsobom podať aj klasiku alebo vysokú kultúru. V jednej špeciálnej helloweenovej epizóde Simpsonovcov zaznie napríklad svetoznáma báseň Havran, od Edgara Allana Poea. Ja osobne práve preto nemám rád lacné a zjednodušené obviňovanie americkej kinematografie z nekultúrnosti. E. A. Poe sa stal jedným z mojich najobľúbenejších spisovateľov, od ktorého som prečítal hádam všetko, a je fakt, že som ho neobjavil vďaka hodinám literatúry (kde sa snáď ani nepreberá), ale vďaka seriálu Simpsonovci. A takýchto nenásilných odkazov na kvalitné vysoké umenie bolo v seriáli viac. \"Archetyp civilnosti\"?Pri pozorovaní celosvetového úspechu žltej springfieldskej rodinky sa natíska otázka, či Simpsonovci nie sú výrazom nanovo definovaného mýtu. Carl Gustav Jung hovoril o archetypoch ako o opakujúcich sa motívoch a postavách v epických príbehoch naprieč kultúrami i stáročiami. Má ísť o akési vrodené štruktúry kolektívneho nevedomia a tak v Homérovej Iliade môžeme nájsť isté psychologické paralely trebárs s Lucasovými Hviezdnymi vojnami. Simpsonovci však pôvodný hrdinský archetyp obrátili na akýsi \"archetyp civilnosti\", zosobňovaný celým radom vedľajších postáv: klaun Krusty, reverend Lovejoy, Ned Flanders, neschopný policajný šéf Wiggum, indický predavač Apu, mamičkin maznáčik riaditeľ Skinner, skorumpovaný starosta a Paroubkov dvojník Quimby, chamtivý kapitalista Monty Burns a mnohí ďalší. Každý z nich má nejaké charakterové osobitosti a je pravda, že súčasný človek sa skôr stotožní s dobráckym tučným plešivým babrákom ako s dokonalým a všemocným svalnatým herkulom. Simpsonovci sú preto vydarenou a stále zábavnou karikatúrou reálneho každodenného života. A vo svojej jednoduchej animácií sú skutočnejší, než hrdinovia celej plejády hraných filmov a seriálov. Preto hor sa do kina!  "}
