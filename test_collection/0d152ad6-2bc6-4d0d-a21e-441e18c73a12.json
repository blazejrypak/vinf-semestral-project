{"url": "https://www.aktuality.sk/clanok/797966/komentar-daga-danisa-v-smere-praskol-volebny-podvod/", "title": "Komentár Daga Daniša: V Smere praskol volebný podvod", "body": "Pellegrini opustil Fica a Smer dlho pred voľbami. Rozhodlo sa o tom v lete 2019. Vtedy „tandem“ definitívne skrachoval na vzájomnej osobnej averzii. Lenže – do hry vstúpili oligarchovia. Fica s Pellegrinim nasilu posadili do jednej lavice. Fica dotlačili do akceptovania Pellegriniho ako volebného lídra. Premiéra zas presvedčili, aby ešte vydržal... Do volieb. Smer a skupiny z jeho obchodného pozadia potrebovali demonštrovať silu a udržať stranu v hre pri zostavovaní novej vlády. Už vtedy sme upozorňovali, že Fico ide do rizika. Pretože Pellegrini a jeho skupina sa skôr či neskôr budú chcieť zbaviť bremena – a založiť si novú stranu. Zrejme si to uvedomoval aj Fico. Nakoniec však pretvárku s „tandemom“ a Pellegrinim vyhodnotil ako menšie riziko. Tým väčším by bol predvolebný odchod Pellegriniho k Druckerovi a volebný debakel Smeru. Dohoda Fico - Pellegrini o spoločnej volebnej kandidátke bol vlastne volebný podvod. Dvaja rozhádaní lídri, ktorí nedokázali komunikovať a sedieť za jedným stolom, sa postavili akože vedľa seba. Aby vyhrali voľby a podnikli zúfalý pokus zachrániť vládu Smeru. Nevyšlo. Smer voľby nevyhral. Pri zostavovaní novej vlády ostal bez šance. Dvojica Fico - Pellegrini nedokázala spoločne fungovať ani počas volebnej noci. Boli pod jednou strechou, no každý trávil čas v spoločnosti svojich ľudí. So svojou „stranou“. Dnes sa stalo len to, že Pellegrini konečne, po roku priznal farbu. Potvrdil, že so Smerom skončil. Fico sa ešte krátko predtým pokúsil získať čas. Pellegrinimu poslal odkaz, že je ochotný rokovať o odovzdaní funkcie predsedu Smeru (s tým, že si podrží väčšinu vo vedení). Pellegrini pokračovanie pozičných hier odmietol. Zrejme za tým videl snahu blokovať štart novej strany v čase, keď by sa jej mohlo dariť. Fico neskrýval, že rozhodnutie expremiéra vníma ako zradu a poníženie.  To, čo Smer získal volebným podvodom, napokon stratí. Spolu s Pellegrinim odíde najmenej desať poslancov (s perspektívou, že neskôr ich budú nasledovať ďalší). K tomu sa zdvihne veľká časť členov, hlavne z východu a z Banskej Bystrice. A napokon vyfučí aj verejná podpora strany. Veci sa vrátia do normálu. Tam, kam by patrili, ak by Fico a Pellegrini neklamali voličov o spolupráci a zodpovednej zmene. Pellegrini sa po rozdelení Smeru tvári ako muž zásad, ktorý už ďalej nemôže slúžiť skompromitovanej strane. Je to však optický klam. Pellegrini bol roky dvojkou v Smere. V časoch, keď sa na Slovensku robili najväčšie špinavosti, mlčal. A zbieral funkcie. Veci si začal baliť až vtedy, keď sa Smeru prestalo dariť. A keď sa pod tlakom protestov trochu polepšil. To isté platí o spomínanom volebnom podvode 2020. Nepodvádzal len Fico, keď predstieral, že vysúva na čelo strany populárneho premiéra. Podvádzal aj Pellegrini, keď sa nechal inštalovať za volebného lídra strany, ku ktorej pociťoval odpor. A ktorú sa chystal odkopnúť nabok. Je zarážajúce, že Pellegrini bol vo voľbách vnímaný ako tvár zmeny. A že je tak vnímaný aj teraz. Podľa prieskumov by jeho stranu podporilo 20 percent voličov. Presedlávanie oligarchov z opotrebovaného Fica na mladšieho Pellegriniho vyzerá perspektívne. Podpora Pellegriniho je vyššia než sa očakávalo. Berie polovicu voličov Smeru. A zároveň vysáva aj časť voličov menších strán. Napríklad progresívcov, ktorých môže odstrčiť k piatim percentám... Na druhej strane: čísla Pellegriniho sú zrejme prehnané. Odrážajú skôr dočasnú eufóriu z rozkolu v Smere a vzniku novej strany ako reálne pomery síl. Tie sa ukážu až neskôr. Možno po roku, keď bude musieť Pellegrini hrať s vlastnými kartami. Nie s ukradnutými. "}
