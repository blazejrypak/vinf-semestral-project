{"url": "https://www.aktuality.sk/clanok/692708/policia-vysetruje-kradez-bicykla-a-lyziarskeho-vystroja-vo-zvolene/", "title": "Polícia vyšetruje krádež bicykla a lyžiarskeho výstroja vo Zvolene", "body": "Polícia vo Zvolene vyšetruje krádež bicykla a lyžiarskeho výstroja, ktoré odcudzil neznámy páchateľ pri vlámaní sa do dvoch pivníc na Štúrovej ulici vo Zvolene. Podľa slov hovorkyne Krajského riaditeľstva Policajného zboru v Banskej Bystrici Márie Faltániovej majiteľom ukradnutých vecí vznikla škoda viac ako 3000 eur. „Z jednej pivnice páchateľ ukradol pánsky bicykel čierno-červenej farby. Z druhej pivnice ukradol pánske lyžiarky Scarpa Maestrale RS, dámske lyžiarky Scarpa Gea, pánske lyže Black Crows Atris s viazaním Dynafit Beast a dámske lyže Black Crows Ova Birdie s viazaním Salomon Guardian MNC,\" konkretizovala hovorkyňa. Podľa jej slov nie je vylúčené, že páchateľ bude chcieť ukradnuté veci predať. „V prípade, že vám niekto ponúkol na predaj takýto bicykel alebo lyžiarsky výstroj uvedených značiek za neobvykle nízku cenu, kontaktuje políciu. Ak si kúpite veci pochádzajúce z trestnej činnosti, dopustíte sa trestného činu podielnictva,\" upozornila Faltániová. "}
