{"url": "https://www.aktuality.sk/clanok/138509/demonstracia-v-budapesti-posledna-sanca-nech-rozhodne-lud/", "title": "Demonštrácia v Budapešti: Posledná šanca, nech rozhodne ľud!", "body": "Demonštráciu nazvanú „Posledná šanca, nech rozhodne ľud!“ zorganizovalo Fórum občianskeho zomknutia (CÖF), ktoré podujatie označilo za stranícky nezávislé. Po sobotňajšej výzve extrémne pravicovej strany Hnutia za lepšie Maďarsko-Jobbik však na námestie prišli aj priaznivci Jobbiku. Na žiadosť organizátorov príslušníci Maďarskej gardy v uniformách neprišli. Účastníci demonštrácie mávali národným vlajkami a niekoľkými arpádovskými.  Podľa predstaviteľa fóra – politológa Tamása Fricza už ďalej nemožno čakať, vláda Gordona Bajnaiho musí odísť. Ak do septembra nebudú vypísané predčasné voľby, tak zorganizujú generálny štrajk, zdôraznil Fricz vo štvrtok. Podľa CÖF z výsledkov volieb do Európskeho parlamentu, v ktorých socialisti aj liberáli utrpeli porážku, vyplýva, že vláda Bajnaiho musí odstúpiť a po predčasných voľbách musí nastúpiť nová vláda.  Jobbik v sobotu privítal iniciatívu fóra a vyzval svojich sympatizantov, aby čo najvyššou účasťou vyjadrili svoj záujem o predčasné voľby. CÖF na svojej prvej demonštrácii proti vláde Ferenca Gyurcsánya a za predčasné voľby zmobilizovala 6. apríla na Námestie hrdinov asi 25.000 občanov, organizátori však tvrdili, že demonštrantov bolo 200.000. "}
