{"url": "https://www.aktuality.sk/clanok/222781/komentar-stihlejsi-eu-rozpocet/", "title": "Komentár: Štíhlejší EÚ-rozpočet", "body": "Aby bolo jasné, o čom sa európski politici tak vášnivo sporia: Rozpočet Európskej únie predstavuje jedno percento HDP jej členov. No v konečnom dôsledku ide s 960 miliardami eur o lukratívnu sumu peňazí, vybratých od európskeho daňovníka, na prerozdeľovanie ktorých si nejeden politik brúsi zuby. Najväčšia časť ide na podporu rastu zaostalých regiónov (450 miliárd eur) a na poľnohospodársku politiku (373 miliárd eur). Prvý inštinkt samozrejme nabáda k nespokojnosti. Veď menej peňazí je predsa menej peňazí. To je však uhol pohľadu politikov. Eurofondy sú často viac prekliatím ako požehnaním. Analytik Dušan Sloboda si   , že regionálnej a kohéznej politike EÚ sa v skutočnosti už desaťročia nedarí znižovať regionálne rozdiely, čo si sama stanovila ako cieľ. Miesto toho sú eurofondy neraz zdrojom pochybného rozdeľovania, ktoré podporuje korupčné prostredie a navyše skresľuje trhové signály. Objavujú sa dokonca hlasy, že Brusel si takto kupuje lojalitu politicko-hospodárskych elít v členských štátoch. Nikto nebude hrýzť ruku, ktorá ho kŕmi.  V agrárnej politike sa naši poľnohospodári upli na jediný cieľ: dorovnať nespravodlivo nízke dotácie na úroveň západoeurópskych farmárov. Len zopár prezieravejších medzi nimi radšej rozmýšľa ako zvýšiť svoju produktivitu práce a úspešne konkurovať na agrárnom trhu. Premiér Fico sa z Bruselu vrátil so zvýšením z 210 na 246 eur na hektár. Avšak pre spotrebiteľa i stav európskeho poľnohospodárstva by bolo lepšie, keby sa radšej západoeurópske dotácie ponížili na úroveň tých východoeurópskych alebo sa rovno odstránili. Aj keď Európskej únii sa rozpočet znížil, Slovensku sa zase bilancia zlepšila. Pravičiari sa teda môžu radovať z toho prvého, kým ľavičiari z toho druhého. Napriek tomu, že detaily sa ešte majú dorokovať, niektorí politici už začali na voličov hrať svoje typické hry. Napríklad šéf európskych socialistov, Rakúšan Hannes Swoboda. Prijatý kompromis vyhlásil za katastrofu. Vraj „nejde o rozpočet pre budúcnosť Európy“. Chýbajú mu v ňom „podpora rastu, inovácií a zamestnanosti.“ To sú však len slogany. EÚ produkuje čoraz viac nariadení, smerníc a rozhodnutí, ktoré ako regulačné bremeno dopadajú na ekonomiky národných štátov. Práve ich skresanie je priestorom na rozhýbanie rastu, inovácií a zamestnanosti. Keď sa spýtate trebárs ľudí na Slovensku, ktor�� vymýšľajú skutočne inovatívne projekty, povedia vám, aké veľké problémy im spôsobujú rôzne regulácie. Často totiž vymýšľajú veci, ktoré ešte neexistujú a preto s nimi regulátor neráta. A tak inovatívni podnikatelia narážajú na existujúce regulačné prekážky, nezriedka aj európskeho pôvodu. Ak chce EÚ skutočne podporiť svoje hospodárstvo, mala by na chvíľu vypnúť tlačiareň na najrôznejšie predpisy.  "}
