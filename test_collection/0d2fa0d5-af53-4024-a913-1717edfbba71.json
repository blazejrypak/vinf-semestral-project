{"url": "https://www.aktuality.sk/clanok/651678/dopravna-nehoda-pri-michalovciach-si-vyziadala-jednu-obet/", "title": "Dopravná nehoda pri Michalovciach si vyžiadala jednu obeť", "body": "Dopravná nehoda, ktorá sa stala v piatok (14. 12.) v katastri obce Malčice v Michalovskom okrese, si vyžiadala jednu obeť. Ako TASR informovala košická krajská policajná hovorkyňa Jana Mésarová, k udalosti došlo okolo 17.00 h. „Podľa doterajších zistení vodič (38) z Michalovského okresu viedol auto v smere z Oborína na Malčice, pričom z doposiaľ nezistených príčin s ním prešiel do protismeru, následne mimo vozovky, kde narazil do stromu,“ priblížila s tým, že auto potom odhodilo v smere jazdy a zostalo stáť v priekope. Vodič pri dopravnej nehode utrpel zranenia, ktorým na mieste podľahol. „Poverený príslušník Policajného zboru v tejto súvislosti začal trestné stíhanie pre prečin usmrtenia. Bližšie okolnosti a presná príčina dopravnej nehody sú predmetom ďalšieho vyšetrovania,“ uzavrela. "}
