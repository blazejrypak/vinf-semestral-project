{"url": "https://www.aktuality.sk/clanok/727013/komentar-petra-bardyho-fico-porazil-pellegriniho-ten-musel-sklopit-usi/", "title": "Komentár Petra Bárdyho: Fico porazil Pellegriniho. Ten musel sklopiť uši", "body": "Peter Pellegrini mal problém nájsť hodnotový dôvod, prečo odísť zo Smeru. Keby sa zbalil a povedal, že už nechce robiť s Ficom, lebo si ho Fico neváži a že on má iný názor na politiku Smeru, tak by to bol úprimne dosť slabý dôvod. Skôr by to vyznievalo ako vyplakávanie frustrovaného politika, ktorého vytiahli po vražde Jána Kuciaka a Martiny Kušnírovej, aby nahnevanej ulici zapchali ústa. Hodnotovým dôvodom pre Pellegriniho odchod mohlo byť Ficovo bratanie sa s kotlebovcami a to, ako sa zastal Mazurka. Vraj to, čo hovorí Mazurek, to si myslí celý národ. Lenže to si vraj s Ficom vydiskutovali pri obede.  Z kuloárov ostatné mesiace unikalo stále viac informácií, ako sa Fico vulgárne vyjadruje o Pellegrinim a že už ani Pellegrini si pri hodnotení Fica nedáva servítku pred ústa. Keď Tomáš Drucker ohlásil vznik strany a pripojil sa k nemu Tomáš Kuča, ktorý šéfoval Pellegriniho komunikácii na Úrade vlády, okamžite sa otvorila otázka, či Pellegrini raz a navždy zabuchne za Ficom dvere.  Nikto z nás nevidí do hlavy Petra Pellegriniho, ale pri akejkoľvek príčetnej konštelácii by bolo spojenie sa Pellegriniho s Druckerom najlepšou voľbou pre oboch. Drucker by mal šancu dostať sa do parlamentu a Pellegrini by mohol byť v strane, v ktorej si ho vážia. Alebo sa k nemu aspoň nesprávajú bez rešpektu a bez úcty. Lenže Peter Pellegrini sa rozhodol, že ostane v Smere, že bude podľa   jednotka na kandidátke do volieb v roku 2020 a že ak Smer vyhrá, tak bude on zostavovať vládu. Rozhodol sa, že sa nechá použiť Ficom, aby mu získal moc. Je v podstate nepravdepodobné, že by Peter Pellegrini mohol počítať s nejakou formou vnútornej reformy strany, pretože tá stojí a padá na Ficovi a jeho náladách. Je naivné veriť, že Fico v prípade víťazstva naozaj nechá Pellegriniho zostavovať vládu a že mu do vlády nebude zasahovať. To nejde. Nejde to dnes a nepôjde to ani o päť mesiacov.  Roky sme hľadali odpoveď na otázku, kto bude korunným princom Smeru. Mal to byť Robert Kaliňák aj Marek Maďarič. V tejto chvíli sa ním stáva Peter Pellegrini. Ten v rozhodujúcom čase, keď mohol odísť zo Smeru so vztýčenou hlavou a vstúpiť do novej politickej strany, sklonil chrbát pred Ficom a deklaroval mu vernosť.  Je to rozhodnutie Petra Pellegriniho a asi len on a Fico vedia skutočný dôvod, prečo predseda vlády ostáva v Smere a povedie kandidátku. V každom prípade, Fico vyhral a Pellegrini ostal porazený. Fico zatiaľ naozaj nikam neodchádza. "}
