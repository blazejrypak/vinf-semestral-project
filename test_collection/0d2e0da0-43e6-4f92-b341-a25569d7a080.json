{"url": "https://www.aktuality.sk/clanok/584007/v-macedonsku-nasli-kostru-prehistorickeho-slona/", "title": "V Macedónsku našli kostru prehistorického slona", "body": "Paleontológovia z Bulharska a Macedónska spoločne odkrývajú skamenené pozostatky prehistorického slona. Predpokladá sa, že išlo o predchodcu mamuta, informovala v utorok agentúra AP. Milióny rokov staré fosilizované kosti náhodou objavil muž pracujúci na poli v dedine Dolni Disan pri meste Negotino, ktoré sa nachádza v južnej časti Macedónska. Vedci z prírodovedného múzea v macedónskej metropole Skopje a prírodopisného múzea v bulharskom hlavnom meste Sofia začali kostru odkrývať minulý piatok. Odhaduje sa, že tento prehistorický živočích podobný slonovi vážil približne desať ton. Žil v období miocénu pred zhruba ôsmimi miliónmi rokov a v čase uhynutia mohol mať zhruba 50 rokov. Biljana Garevská z prírodovedného múzea v Skopje spresnila, že fosília patrí jednému z predkov dnešného slona, ktorí v tomto regióne žili v čase, keď sa podobal na africkú savanu. "}
