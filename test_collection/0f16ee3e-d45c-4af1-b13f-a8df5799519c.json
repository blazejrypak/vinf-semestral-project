{"url": "https://www.aktuality.sk/clanok/tgtd9r6/slovensky-europoslanec-radacovsky-pozoroval-ruske-volby-naklady-platili-rusi/", "title": "Slovenský europoslanec Radačovský pozoroval ruské voľby. Náklady platili Rusi", "body": "Ak by ste na parlamentných voľbách v Rusku hľadali tradičných západných pozorovateľov, tento rok by ste ich zrejme nestretli. Demokratický svet ich totiž na protest bojkotoval. Namiesto toho by ste však natrafili na zahraničné skupinky, ktoré si pozvali, ale aj zaplatili sami Rusi. Členom jednej z nich bol aj nezaradený slovenský europoslanec Miroslav Radačovský. V europarlamente nie je súčasťou žiadnej frakcie a vystupuje ako nezávislý. Do Ruska ho pozvala štátom dotovaná Občianska komora Ruskej federácie. Na základe toho sa stal pozorovateľom volieb v baškirskom meste Ufa. Radačovský sa do Európskeho parlamentu dostal v roku 2019 na kandidátnej listine pravicovo-extrémistickej ĽSNS. Predtým pôsobil takmer 40 rokov ako sudca. Po nezhodách pre peniaze sa s kotlebovcami rozišiel a v europarlamente pôsobí ako nezaradený. Naposledy sa dostal do pozornosti ako právny zastupca rodiny Milana Lučanského. Bývalý sudca odcestoval do Ruska 14. septembra na konferenciu o úlohe občianskej spoločnosti pri zabezpečení demokratického priebehu volieb. O tri dni sa presunul do Ufy, kde sledoval voľby napríklad spolu s poslancom nemeckého Bundestagu z pravicovo-populistickej Alternatívy pre Nemecko (AfD) Stefanom Keuterom či zástupcami z Nikaragui. To, že nešlo o klasickú pozorovateľskú misiu, naznačuje viacero faktov. Tým prvým je to, kto platil náklady návštevy. Podľa medzinárodných princípov vytvorených v roku 2005, ku ktorým sa okrem iných hlási aj OSN, Európska komisia či Organizácia pre bezpečnosť a spoluprácu v Európe (OBSE), musí všetky náklady hradiť vysielajúca strana. „Medzinárodné misie na pozorovanie volieb nesmú prijímať žiadnu finančnú ani infraštruktúrnu podporu od štátu, ktorého voľby pozorujú, pretože to môže viesť k zásadnému konfliktu záujmov a takýto postup môže podkopať dôveru v nezávislosť záverov misie,”  . Radačovského však do Ruska nevyslala žiadna organizácia. Išiel tam na individuálne pozvanie. A pozývajúci aj platili. „Občianska spoločnosť, ktorá je zrejmá z pozvánky, hradila cestu a pobyt. Nemám informáciu v akej výške. Bežné výdavky som si hradil sám,” vysvetľuje pre Aktuality.sk europoslanec. A nebol jediný, komu Rusi zaplatili za príchod. Prinajmenšom v prípade nemeckých členov AfD to bolo rovnako, ako  , ktorý patrí do siete verejnoprávnej ARD. Kritici tento postup odsudzujú a hovoria o falošných pozorovateľských misiách. Účastníci však takýmto krokom neporušujú žiadne pravidlá. „Pán europoslanec Radačovský sa nedá z ničoho obviniť, len musí vedieť, že takto mohol prísť aj ku Kim Čong-unovi a pozorovať voľby v severokórejskom parlamente, ak tam nejaký stihli založiť,” hovorí poslanec Národnej rady Peter Osuský, ktorý sa roky zúčastňuje sledovania zahraničných volieb ako člen parlamentného zhromaždenia OBSE. Radačovský hovorí, že hradená cesta a pobyt nemali žiadny vplyv na objektivitu jeho pozorovania. Tú mu zaručuje jeho nezávislosť v europarlamente a sudcovská minulosť. „Bol som sudcom 37 rokov a 214 dní, rozhodoval som v mene republiky, teda aj vo Vašom mene a v mene všetkých občanov, teda nezávislosť, nestrannosť a objektivitu mám jednoducho v krvi a toho sa už v mojom veku nedá zbaviť,” hovorí nezaradený europoslanec. Netradičnosť Radačovského misie však naznačujú aj ďalšie okolnosti. Pozorovatelia bežných zahraničných misií sa riadia prísnymi štandardmi a zásadami správania. „Vždy sa pozorovatelia zaväzujú k tomu, že nezasahujú do politického diania, nedávajú žiadne vyhlásenia. V každom okrsku vyplňujeme hodnotiaci hárok, okrskov absolvujeme desať až dvanásť,” približuje prácu pozorovateľa Osuský. Radačovský sa však už počas volieb objavil vo viacerých lokálnych médiách. V ich druhý deň, teda 18. septembra, priniesli správy o pôsobení misie „zahraničných expertov“ viaceré z nich. „Mám veľa skúseností s pozorovaním volieb, v Rusku som po prvý raz, ale zatiaľ som si nevšimol nič, čo by bolo v rozpore s demokratickými princípmi volieb,”   nášho europoslanca. Viackrát sa tiež opakovala Radačovského kritika europarlamentu a jeho uznesenia, ktorým poukazoval na problémy s demokraciou v krajine. Práve prijatím tohto uznesenia Radačovský vysvetľoval na svojom Facebooku, prečo sa rozhodol pozvanie Občianskej komory prijať.   „Brusel už dopredu rozhodol, že voľby v Ruskej federácii budú neslobodné a nedemokratické”. Chcel sa teda presvedčiť na vlastné oči. Mediálne výstupy pokračovali aj na druhý deň. Na brífingu zahraničných hostí v Ufe 19. septembra, teda v posledný deň volieb, napokon konštatoval, že voľby boli podľa neho slobodné a demokratické. A to aj napriek tomu, že ako priznal nášmu portálu pri sčítavaní hlasov už nebol. Jeho názor na priebeh volieb to však nemení. „V Baškirskej federácii som to skutočne takto vnímal ja osobne, a pokiaľ by som uviedol niečo iné, bol by som dezinformátorom a neobjektívnym,” hovorí europoslanec. Odvoláva sa na to, že po technickej stránke boli voľby na vysokej úrovni, vo volebných miestnostiach boli predstavitelia všetkých strán a volebné urny boli priehľadné, aby do nich nemohli len tak vhadzovať viac volebných lístkov. Ruské voľby a ich predohra však čelili tvrdej kritike Európskej únie.  „Pred voľbami sa zintenzívnili zásahy proti opozičným politikom, organizáciám občianskej spoločnosti, nezávislým médiám či novinárom. Viedlo to k obmedzeniu možností voľby pre ruských voličov, ako aj ich schopnosti získať úplné a presné informácie o kandidátoch,”   vysoký predstaviteľ EÚ pre zahraničnú politiku Josep Borell.  Ďalším rozdielom oproti štandardnej misii OBSE bolo, že Radačovský nemal žiadny formulár, ktorý by pri pozorovaní vypĺňal a niekam odovzdával. Ako však povedal pre Aktuality.sk, jeho asistentka podá europarlamentu správu o jeho ceste. Nejde však o oficiálny dokument pozorovateľa. Europarlament tam totiž žiadnych nemal. „Európsky parlament nevyslal žiadnych pozorovateľov na parlamentné voľby v Ruskej federácii,” skonštatoval tlačový atašé Európskeho parlamentu na Slovensku Ján Jakubov. Ide teda len o správu o tom, že Radačovský sa zúčastnil podujatia organizovaného treťou stranou. Najväčšie zahraničné misie v podaní OBSE tento rok účasť demonštratívne odmietli. Rusko si ich pohnevalo, keď sa pokúsilo oklieštiť počty pozorovateľov. Rusi ponúkli OBSE len 60 miest. Proti tomu sa postavilo vedenie organizácie s tým, že ak nemôžu mať toľko personálu, koľko potrebujú, misia nemá zmysel. Na porovnanie, v roku 2016  . Ruská strana tvrdila, že dôvodom na zníženie počtu je pandemická situácia. Podľa OBSE to však dostatočne  a, a tak sa organizácia rozhodla, že v takých podmienkach do Ruska pozorovateľov nevyšle. Ruským voľbám tak hrozilo, že zostanú bez medzinárodných pozorovateľov, čím sa znižuje aj dôveryhodnosť aktu. Misie, akej sa zúčastnil aj Radačovský, teda platené Ruskom či inou prijímajúcou stranou, sú terčom kritiky.   napríklad exminister zdravotníctva za OĽaNO Marek Krajčí. V tom čase pôsobil ako opozičný poslanec a do Ruska sa vydal pozorovať prezidentské voľby. Prezentoval však opačné závery, k akým dospeli pozorovatelia OBSE, za čo ho kritizovala medzinárodná mimovládna organizácia Európska platforma pre demokratické voľby. Po tejto svojej ceste sa dostal na jej zoznam falošných pozorovateľov,   spolu s expremiérom a silným zástancom aktuálneho ruského režimu Jánom Čarnogurským a exposlancom Petrom Marčekom, ktorý sa dostal do pozornosti svojimi cestami na Krym. Radačovský medzi nimi zatiaľ nefiguruje. "}
