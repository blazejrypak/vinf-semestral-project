{"url": "https://www.aktuality.sk/clanok/743155/policia-patra-po-nezvestnom-studentovi/", "title": "Polícia pátra po nezvestnom študentovi", "body": "Polícia žiada verejnosť o pomoc pri pátraní po nezvestnom 20-ročnom Michalovi Stachovi z Prešova, ktorý študuje v Bratislave. Posledná informácia o ňom je zo stredy (20. 11.), keď bol behať v hlavnom meste popri brehu Dunaja, odvtedy sa neozval a nie je o ňom žiadna správa. „Nezvestný je 180 centimetrov (cm) vysoký, štíhlej postavy, má krátke vlasy svetlohnedej farby ostrihané na dĺžku približne dva cm,“ informovala hovorkyňa Krajského riaditeľstva Policajného zboru (KR PZ) v Bratislave Lucia Mihalíková. Akékoľvek informácie, ktoré by mohli viesť k nájdeniu nezvestného muža, možno oznámiť na bezplatné číslo polície 158, prípadne osobne na ktoromkoľvek policajnom oddelení. Kontaktovať možno aj oficiálnu stránku PZ na Facebooku formou súkromnej správy. "}
