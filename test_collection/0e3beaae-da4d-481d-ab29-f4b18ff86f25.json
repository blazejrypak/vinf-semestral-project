{"url": "https://www.aktuality.sk/clanok/674735/neznamy-muz-vykradol-auto-v-obci-krnca-pri-topolcanoch/", "title": "Neznámy muž vykradol auto v obci Krnča pri Topoľčanoch", "body": "Zatiaľ neznámy páchateľ vykradol auto v obci Krnča v okrese Topoľčany. Krádež sa stala 10. marca v čase od 10. do 15. hodiny. Zlodej rozbil sklo na predných dverách zo strany vodiča na vozidle Hyundai i30, z ktorého odcudzil peňaženku s finančnou hotovosťou 380 eur, kartu poistenca a preukaz o zdravotnej prehliadke. Celková spôsobená škoda bola navýšená o 150 eur, ktorá vznikla poškodením vozidla, informovala hovorkyňa Krajského riaditeľstva Policajného zboru v Nitre Renáta Čuháková. Polícia začala trestné stíhanie vo veci zločinu krádeže. Za uvedený trestný čin hrozí v zmysle Trestného zákona trest odňatia slobody na tri až desať rokov. Polícia vyzýva občanov na zodpovednosť za svoje veci. „Auto nie je výklad, ľudia by si v ňom nemali nechávať žiadne cenné veci, peniaze a doklady. Poškodených v týchto prípadoch často viac mrzí práve to, že si musia vybavovať nové doklady, ako to, že prídu o peniaze,“ skonštatovala Čuháková. "}
