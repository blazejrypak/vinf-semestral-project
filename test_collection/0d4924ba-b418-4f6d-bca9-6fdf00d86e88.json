{"url": "https://www.aktuality.sk/clanok/698302/pri-cemernom-vznikla-cierna-skladka-skoda-dosiahla-1-4-miliona-eur/", "title": "Pri Čemernom vznikla čierna skládka, škoda dosiahla 1,4 milióna eur", "body": "Doposiaľ neznámy páchateľ vytvoril v katastri obce Čemerné (okres Vranov nad Topľou) nelegálnu skládku s odpadom. Podľa polície tým štátu spôsobil škodu vo výške viac ako 1,4 milióna eur. Informovala o tom prešovská krajská policajná hovorkyňa Jana Ligdayová s tým, že vyšetrovateľ Okresného riaditeľstva Policajného zboru vo Vranove nad Topľou vedie v tejto súvislosti trestné stíhanie pre zločin neoprávneného nakladania s odpadmi. „Zatiaľ neznámy páchateľ uskladnil na niekoľkých parcelách pri obci Čemerné odpad rôzneho druhu. Išlo napríklad o pneumatiky, rôzny stavebný materiál a odpad zo stavieb a demolácií, tiež drevo, plasty, výkopovú zeminu, ale aj biologicky rozložiteľný odpad. Na skládke sa nachádzali aj staré vozidlá a rozličné dopravné prostriedky, šatstvo i zmesový komunálny odpad,\" vymenovala Ligdayová. Zákon pri tomto zločine stanovuje pre páchateľa trestnú sadzbu odňatia slobody na tri až osem rokov. "}
