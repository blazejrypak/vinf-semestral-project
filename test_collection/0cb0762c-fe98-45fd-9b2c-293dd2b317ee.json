{"url": "https://www.aktuality.sk/clanok/620365/koniec-legendy-sdku-uz-nema-nic-prisla-o-budovu-stranu-nukali-hlinovi/", "title": "Koniec legendy? SDKÚ už nemá nič. Prišla o budovu, stranu núkali Hlinovi", "body": "Bývalá najsilnejšia strana slovenskej pravice podľa zistení Aktuality.sk nedávno prišla aj o svoju jedinú nehnuteľnosť. Aktuálne vedenie SDKÚ bolo dokonca ochotné pristúpiť na scenár, že ich stranu zhltnú kresťanskí demokrati. Neuspeli, ľudia okolo Alojza Hlinu ponuku odmietli. Dôvod bol prozaický: peniaze. „Mali sme neoficiálne rokovania o prípadnej bližšej spolupráci, tá bola podmieňovaná aj prevzatím dlhu SDKÚ. Vzhľadom na okolnosti, v ktorých je KDH, to neprichádzalo do úvahy,“ potvrdil pre Aktuality.sk predseda KDH Alojz Hlina. Rokovania priznávajú aj v SDKÚ. Podľa člena predsedníctva Mateja Žiliaka rokujú s viacerými záujemcami o prípadnú kooperáciu pri najbližších parlamentných voľbách. Ponuku pre KDH nepoprel. „Matematika nepustí a súčasná demokratická parlamentná opozícia nemá dosť percent na to, aby dosiahla zmenu vlády. SDKÚ-DS má vo svojej DNA spájanie, a týmto malým dielom chceme prispieť,“ hovorí Žiliak. Staré vedenie SDKÚ zanechalo v strane dlh z roku 2011 vo výške približne štyri milióny eur. Podarilo sa ho znížiť na zhruba 300-tisíc, pôvodne ho splácali zo štátneho príspevku na chod strany, ktoré dostávali za volebný výsledok. Po posledných neúspešných voľbách ale tento prameň vyschol. Hoci k zlučovaniu rivalov zrejme nedôjde, kresťanskí demokrati si myslia, že SDKÚ má niečo cenné, čo by im mala vrátiť. „Stále platí, že ak máme o niečo v SDKÚ záujem, tak je to politická modrá farba,“ dodal Hlina. V prípade dlhu SDKÚ však nekoná len vedenie strany. Do pohybu sa dal aj bývalý partner J&T Igor Rattaj. V roku 2015   jeho časť ručenia za dlh vo výške 450-tisíc eur. Minulý rok v marci preberanie dlhu SDKÚ dokončil a od Privatbanky odkúpil celú pohľadávku, presahujúcu hodnotu 600-tisíc eur. Vďaka tomu finančník získal záložné právo na lukratívne priestory strany na Šancovej ulici v širšom centre Bratislavy. Podľa našich zistení Rattaj tieto priestory následne pred letom predal svojej firme RCBT. Potvrdil to podnikateľ aj ľudia z SDKÚ. V strane sa o predaji dozvedeli len sprostredkovane. „Zrealizovalo sa to pred letnými prázdninami. Poslali nám list medzi pánom Rattajom a firmou, že on im to predáva, a potom sa nám ozvali, že dokedy sa máme vysťahovať,“ povedal štatutár strany Milan Roman. Dlh SDKÚ voči nemu sa však týmto predajom nezmazal. „Hodnota budovy nie úplne zodpovedá výške pohľadávky, ale je to lepšie ako nič,“ hovorí Rattaj. Priestory predal svojej firme za 361-tisíc eur. SDKÚ však nehnuteľnosť stratiť nechcela. Roman tvrdí, že sa pokúšal s Rattajom dohodnúť na splátkach. No s bývalým partnerom J&T sa mu nepodarilo spojiť. „Vyzvali sme ho na stretnutie a rokovanie, že ako ďalej, na to neprišla žiadna odpoveď. Potom prišlo oznámenie o výkone záložného práva,“ konštatuje Roman. Podľa neho by v strane našli zdroje, ktorými by splátky Rattajovi pokryli. Členmi SDKÚ sú podľa neho stále aj podnikatelia. „Sedeli sme aj s terajšími členmi najvyššieho orgánu SDKÚ a bavili sme sa o tom, že tá budova sa dá za nejakú sumu predať, potom tam nejaká suma zostane, že by sme sa na ňu vedeli nejako vyskladať, teda, že by sme sa pokúsili,“ dodáva Roman. Rattaj však o zrealizovaní takéhoto plánu presvedčený nebol. „Milan Roman nie je ten, ktorý by nazbieral peniaze na takúto stranu,“ myslí si podnikateľ. Napriek tomu, že kancelárske priestory na Šancovej chcelo vedenie SDKÚ vyplatiť, neplánovalo si ich nechať. Svedčí o tom aj poznámka vo výročnej správe strany z minulého roka. „Okrem príjmov z riadnych a mimoriadnych členských príspevkov a príjmov z darov má politická strana v roku 2018 zámer získať dodatočné zdroje z predaja dlhodobého hmotného majetku – nehnuteľnosti (nebytového priestoru) na Šancovej ulici v Bratislave za účelom úhrady záväzku z prevzatého úveru v roku 2017.“ Celkovo musí strana Rattajovi vrátiť ešte asi 300-tisíc eur. Podnikateľ však vylučuje, že by chcel využiť SDKÚ na vstup do politiky. „Reálne nechcem ísť do politiky, nechcem sa s tým zaoberať,“ hovorí finančník. SDKÚ je priamou nástupkyňou SDK, ktorá vznikla pred voľbami v roku 1998 ako účelové spojenie piatich subjektov na čele s KDH. Po nezhodách sa koalícia rozpadla a na jej troskách vznikla v roku 2000 SDKÚ. Jej dlhoročným lídrom bol Mikuláš Dzurinda. Rozpad SDKÚ začal ešte koncom roka 2013, keď stranu opustili Miroslav Beblavý, Lucia Žitňanská a Magda Vášaryová. Neskôr z nej vystúpili aj lídri Mikuláš Dzurinda a Ivan Mikloš. Strana po nezhodách masívne strácala členov. Kým v roku 2013 ich mala ešte vyše štyroch tisíc, minulý rok ich v SDKÚ zostalo už len 184. Stranu po Dzurindovi prebral bývalý bratislavský župan Pavol Frešo. Pod jeho vedením subjekt vypadol z parlamentu a s volebným ziskom 0,26 percenta v roku 2016 prišiel aj o posledný väčší príjem, štátny príspevok. Na ten majú nárok len strany, ktoré získali aspoň tri percentá voličov. Člen predsedníctva Žiliak hovorí, že ani napriek zlej finančnej situácii o likvidácii strany zatiaľ neuvažujú. "}
