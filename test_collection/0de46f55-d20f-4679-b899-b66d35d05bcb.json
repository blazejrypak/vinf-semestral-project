{"url": "https://www.aktuality.sk/clanok/82001/komentar-lex-hlinka/", "title": "Komentár: Lex Hlinka", "body": "Ako sa očakávalo, do druhého čítania prešiel návrh SNS, kým podobný návrh KDH poslanci nepodporili. Ukazuje sa, že nech predloží opozícia akýkoľvek konsenzuálny zákon, koalícia ho stopne. Avšak pozoruhodný je predovšetkým rozbor hlasovania. Andrej Hlinka je nielen historickou osobnosťou, ale aj politickým symbolom. Preto stojí za povšimnutie, kto sa k nemu ako postavil.  Za obidva návrhy hlasovali všetci prítomní kresťanskodemokratickí poslanci, veľká časť SDKÚ (vrátane Dzurindu, Horta, Prokopoviča, či Freša) a jedenásť poslancov koalície. Medzi nimi Jarjabek, Zelník, Kotian a Mušková. Títo jednotlivci sa dokázali v duchu odkazu Andreja Hlinku povzniesť nad opozično-koaličné prekáračky. Prekvapujúce bolo, že návrh KDH podporil aj jediný poslanec Strany maďarskej koalície, Miklós Duray. Opäť sa ukázalo, že tento politik vie prekvapiť. Duray tak trochu pripomína Jána Čarnogurského. Obaja boli disidenti a za totality sedeli, obaja sú národne orientovaní etatisti i vychýrení provokatéri, ale v kľúčových chvíľach sa vedia zachovať veľkoryso. Duray národnému zápasu rozumie a jeho gesto si zaslúži uznanie.  Zaujímavé je, že ani na jednom hlasovaní sa nezúčastnil Vladimír Mečiar. Pritom v parlamente bol a už o pár minút neskôr sa zapájal do diskusie k iným návrhom. Čo sa deje? Nestojí Mečiarovi Hlinka zato? Alebo ho len štve, že čestný titul „Otec národa“ nepripadne jemu, ale niekomu inému?!  Pikantné je, že keď Mečiar v roku 1991 vykonával funkciu predsedu vlády za VPN, zakazoval ministrom KDH účasť na Hlinkových oslavách v Ružomberku. Ale to bol ešte ten Mečiar, čo chcel prázdne väznice plniť komunistami a Čechov dokopať do federácie. Ambivalentný postoj tohto politika k historickej osobnosti Andreja Hlinku sa v istom zmysle dá chápať. Slovenský národ nemôže mať dvoch otcov...  V prvom, ani v druhom prípade nehlasoval predseda parlamentu, Pavol Paška (Smer-SD). Pritom schôdzu NR SR viedol. Boris Zala, ktorý by bol kvalifikovaný, aby osobnosť Hlinku zhodnotil z pohľadu sociálnej demokracie (proti ktorej Hlinka aktívne bojoval), v rozprave taktiež nevystúpil a hlasovania sa dva krát zdržal. Zdá sa, že Smer nevníma iniciatívu SNS úplne s nadšen��m.  Mierny rozruch nastal pri vystúpeniach Anny Belousovovej a následne Pavla Hrušovského. Medzi poslancami sa šepkalo, že podpredsedníčka SNS (alebo ten, kto jej príhovor napísal) vykradla skoro doslovne prejav, ktorý predseda KDH predniesol v roku 2004 na jednej pamätnej akcii. Na túto súvislosť upozornil aj sám Hrušovský, ktorý vystúpil po nej, s tým, že vlastne mal pripravený ten istý prejav.  Na tomto smutno-smiešnom príbehu plagiátorky a recyklátora by mohlo byť založené pokračovanie filmu Dušana Hanáka, . Veľavravný bol aj fakt, že v rozprave nevystúpil nikto zo Smeru, HZDS, SDKÚ a SMK. Zdá sa, že Hlinka naozaj zaujíma iba národniarov a kresťanských demokratov.  Naproti tomu, veľmi dobrý a zjednocujúci prejav predniesol poslanec KDH, Pavol Minárik. Vyzdvihol Andreja Hlinku ako integrujúcu a možno aj tak trochu paradoxnú osobnosť na slovenskej politickej scéne. Spomenul, že politickú kariéru začal v Zichyho maďarskej ľudovej strane. Že v roku 1907 dal na kandidátke SĽS priestor nielen katolíkom, ale aj evanjelikom. Že rozhodujúcim hlasom podporil Martinskú deklaráciu a vznik ČSR. O vzájomných sympatiách medzi židmi a Hlinkom, ktoré dokresľujú jeho osobnosť, sme tu písali len prednedávnom... Hlinkov veľkolepý pohreb v roku 1938 spojil úctou tak výrazne odlišné osobnosti prvorepublikovej politiky ako bol Milan Hodža a János Esterházy. Všetky tieto fakty dokazujú, že Hlinka nebojoval proti Čechom, Maďarom, evanjelikom a židom. Nebol to žiadny fašista a ľudí naopak spájal. Je otázne ako by sa k takej všestrannej a komplexnej osobnosti postavili naši rodoľubi, keby žila dnes.  Celá rozprava ukázala, že väčšina slovenských politikov ešte nedorástla do topánok Andreja Hlinku. Parlament dnes v mnohom pripomínal cirkus. Nakoniec to triezvo a sebakriticky zhrnul Ján Slota: „“ "}
