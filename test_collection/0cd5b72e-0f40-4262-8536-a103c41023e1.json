{"url": "https://www.aktuality.sk/clanok/rh0s92h/taliban-bude-chciet-svetu-ukazat-ze-je-schopny-vladnut-rozhovor/", "title": "Taliban bude chcieť svetu ukázať, že je schopný vládnuť (rozhovor)", "body": "V jari v roku 2001 ako novinár precestoval Afganistan, ktorému vtedy vládol Taliban. Keď mu talibanci na konzuláte v Pakistane vydávali vízum, dostal ho so slovami, že je „Čechoslovák“ – a aj Československo kedysi okupovali Rusi.  Tvrdí, že to, čo teraz Taliban po ovládnutí Afganistanu chce, je moc, nie masakre vlastných ľudí. A bude chcieť svetu ukázať, že Taliban nie sú len fúzatí muži s kalašnikovmi, ale i pragmatickí politici, ktorí dokážu vládnuť krajine. Dôvod, prečo talibanci získali Afganistan pod kontrolu expresne rýchlo a bez väčšieho odporu, vidí najmä v tom, že Západ podcenil jednu okolnosť – to, čo v Afganistane budoval, v sebe malo niesť trvalú udržateľnosť. „Afganistan a celý tento región nestojí na ideáloch, ale na nutnosti prežiť. Prečo by mal byť nejaký okresný vojenský alebo policajný afganský veliteľ lojálny voči Američanom, ktorí odtiaľ odchádzajú, a vláde, ktorej predstavitelia utekajú do zahraničia, keď prichádza niekto, kto, ako sa ukazuje, tam bude vládnuť minimálne v nadchádzajúcich rokoch?“ pýta sa v rozhovore pre Aktuality.sk český odborník na Blízky východ   z Metropolitnej univerzity v Prahe. Určite. Vzhľadom na tie finančné, politické a ľudské investície, trvajúce celé dve desaťročia, sa výsledok, ktorý teraz prichádza, nedá označiť za nič iné než prehru. Bohužiaľ, rolu veľmi nehrá ani to, čo všetko Západ a svetové spoločenstvo za tých 20 rokov v Afganistane vybudovali. Tá snaha bola enormná, z veľkej časti dobre mienená, no vidíme, že sa zrejme podcenila jedna dôležitá okolnosť – a síce, že výsledok by mal byť, ako sa hovorí, trvalo udržateľný. Mal sa v spoločnosti, politike, bezpečnosti Afganistanu zakoreniť. No pokiaľ sa pozrieme na tie posledné dva týždne, tak vidíme, že tento aspekt sa katastrofálne podcenil. Komu tí ľudia mali byť lojálni? Afganistan a celý tento región nestojí na ideáloch, ale na nutnosti prežiť. Komunita musí prežiť. Prečo by mal byť nejaký okresný vojenský alebo policajný afganský veliteľ lojálny voči Američanom, ktorí odtiaľ odchádzajú, a vláde, ktorej predstavitelia utekajú do zahraničia, keď prichádza niekto, kto, ako sa ukazuje, tam bude vládnuť minimálne v nadchádzajúcich rokoch? Iba samovrah by bol za tejto situácie lojálny voči niekomu, kto to sám evidentne zabalil.  Myslím si, že záleží na dvoch veciach. Prvá, do akej miery vo vedení Talibanu prevážia pragmatici a poučení politici, ktorí vedia, že medzinárodné spoločenstvo potrebujú. Že si už nemôžu dovoliť to, čo bolo v Afganistane pred 25 rokmi. Teda veľká izolácia krajiny. Vedia, že to medzinárodné spoločenstvo potrebujú z medzinárodných dôvodov, aby im OSN i západné krajiny ďalej pomáhali s rozvojom krajiny. Keď sa doteraz nepodarilo docieliť, aby sa Afganistan i ekonomicky postavil na nohy, tak by sa to len ťažko podarilo samotným izolovaným talibancom. To znamená, že i pragmatici sa budú snažiť, aby minimálne neprovokovali svet nejakým excesmi. Samozrejme, musíme predpokladať, že v tej krajine ale budú i ľudia, ktorí na toto ohľad brať nebudú. Excesy môžeme čakať, ja by som nevylučoval ani etnické čistky, drakonické tresty, ktoré Západ bude brať ako príklad toho, že sa Taliban nezmenil. Druhou časťou odpovede na vašu otázku, o tom, čo sa bude diať, je to, ako zareaguje medzinárodné spoločenstvo. Pokiaľ bude konať ideologicky a Afganistan bude izolovaný a talibanci nebudú brať ohľad na záujmy sveta, ocitáme sa klasicky v situácii, ktorú sme videli aj v Sýrii. Západ tam mal veľké ideály, ale nakoniec prevážil až cynicky realistický prístup Rusov, ktorí udržali sýrsky režim pri moci. Prevážil tam chladný kalkul. Toto sa do veľkej miery znovu odohráva v Afganistane, keď Rusi i Číňania hovoria, že sú pripravení s talibancami rokovať, a ostentatívne ukazujú, že sa neboja a ambasádu si v tom Kábule nechajú. Nielenže ide o prehru Západu. Pokiaľ toto Rusi šikovne zahrajú, tak to nakoniec bude ich víťazstvo.  Pre Rusko je dôležité, aby preň Afganistan nebol bezpečnostným rizikom. To je prvé. Teraz to vidíme v malom, keď Rusi s talibancami rokujú o zaistení ich ambasády. Rusi sa môžu snažiť vyrokovať, aby sa Afganistan nestal ohrozením pre stredoázijské republiky, pretože aj to je vplyvová sféra Ruska. Rusi nepotrebujú občiansku vojnu v Tadžikistane. Pokiaľ sa im toto podarí zaistiť, potom môžeme špekulovať o gigantických surovinových náleziskách, ktoré sú v Afganistane. Na tie si zrejme zuby brúsi aj Čína. Všimnime si, Rusi nikdy neargumentovali ideálmi, ako by sa mal Afganistan napraviť. Hovoria: zaistime bezpečnosť. Takto by sa po 30 rokoch mohli do Afganistanu pokojne vrátiť vo chvíli, keď sa tam Západ do veľkej miery blamoval. Ja si myslím, že je dobre, že tými helikoptérami bude disponovať Taliban. Horšie by bolo, keby sa k nim dostal Islamský štát, Al-Káida alebo Hakkáního skupina. Keď sa Taliban bude chcieť ukázať ako síce kuriózny, ale člen svetového spoločenstva, tak bude musieť ukázať, že je schopný tú krajinu ovládnuť. Vrátane získania monopolu na silu. Je v záujme Talibanu, aby tieto zbrane nikto nemal. Je to paradoxne aj v našom záujme. Vezmime si, že Američania v uplynulých dvoch rokoch niekoľkokrát aktívne dodávali spravodajské poznatky Talibanu, aby mohol efektívne útočiť na Islamský štát, ktorý mal bunky v provincii Nangarhár a Kúnar. Američania cez deň s talibancami bojovali a v noci im dodávali satelitné snímky miest, kde sa schováva Islamský štát. Jasné, Západ je dnes zdesený, je to morálny debakel, vynášame dopredu, aké bezpečnostné riziká z toho plynú, ale v tejto chvíli je pre nás skôr lepšie, aby sa moc v Afganistane monopolizovala a nemal kto s kým bojovať.  My už sme boli svedkami týchto bojov. Boli aj časy, keď aj afganská vláda musela uznať, že aj Taliban bojoval proti Islamskému štátu efektívnejšie než ona. Viem si predstaviť, že teraz, keď sa z krajiny stiahnu rôzne špeciálne protiteroristické jednotky, tak rôzne extrémistické skupiny môžu byť v pokušení bojovať. Nevylučoval by som to. Ja by som nepredbiehal. Nemyslím si, že si Taliban bude chcieť udržať úplnú moc. Celý čas hovorili, že nechcú mať moc len pre seba, chceli prechodné obdobie a dali si podmienky, že moc musí vyhovovať islamskému charakteru krajiny, nebudú v područí okupantov a tak podobne. Ale viem si predstaviť, že Taliban mnoho úradov a kompetencií pragmaticky ponechá niekomu z doterajšej vlády. Niekomu, kto vie rokovať so Západom. Viem si predstaviť, že to budú i nejakí technokrati, ktorí boli nejakým spôsobom súčasťou toho doterajšieho establišmentu.  V celej tejto situácii je celý rad neznámych a veľmi rizikových faktorov. Stačí, aby došlo k jednotlivému incidentu, ktorý spustí špirálu násilností, čistiek a vyháňania ľudí. Rozhodne by som to nevylučoval. Ale vrátim sa k tomu, čo Taliban chce. Nechce masakrovať svoje vlastné obyvateľstvo, chce vládnuť. Bude chcieť svetu ukázať, že je toho schopný. Chápem, že ich mediálny obraz je obraz fúzatých mužov s kalašnikovmi. Ale medzi nimi sú i skúsení ľudia, ktorí sa vyznajú v politike. Veď Taliban rokoval s administratívou Donalda Trumpa, s Čínou, s Ruskom, s Iránom. Nepredstavujme si Taliban len ako zarastených mužov z púšte. Poučili sa. Je ale otáznik, či sa to ich poňatie vlády podarí presadiť v politickom mainstreame, či im to nebude niekto sabotovať. Aj v Talibane môžu byť veľmi radikálne frakcie, pre ktoré je kompromisný, umiernený prístup neprijateľný. To tiež nemožno vylúčiť. Závisí od prípadu k prípadu. Afganistan je etnicky i nábožensky pestrý. Sú oblasti, kde sú ľudia radi, že im vládne Taliban a nie vláda, ktorá nevie zabezpečiť poriadok, je synonymom korupcie a rozvratu miestnych hodnôt. Tam Taliban vnímajú pozitívne. Sú ale i oblasti, kde Taliban pred nejakými 20 – 25 rokmi páchal brutálne útoky na etnické a náboženské menšiny, na šiítskych Hazarov, poznáme prípady masakrov z Mazár-e Šarífu a je celkom logické, že ľudia z týchto oblastí s touto historickou skúsenosťou nemajú dôvod sa na príchod Talibanu tešiť. Zároveň za tých 20 rokov vyrástla široká skupina ľudí, ktorí boli nejakým spôsobom napojení na medzinárodnú prítomnosť. Nejde len o tlmočníkov a informátorov. Ale aj ľudí, ktorí pracovali pre mimovládne humanitárne organizácie, ambasády, zahraničné médiá. To sú ľudia, ktorí sa teraz môžu oprávnene cítiť ohrozene. To sú tí ľudia, ktorí teraz utekajú. Tí sa teraz môžu dostať do hľadáčika radikálov, keďže z ich (Talibanu, pozn. red.) pohľadu kolaborovali.  Bude nepochybne nahradená. Buď dohodou, keď sa zvyšok tej spolupracujúcej administratívy s Talibanom dohodne, môžu sa dohodnúť na nejakých kompromisoch a menách. Keď k tomu nedôjde, tak Taliban bude chtiac-nechtiac vrhnutý do mocenského monopolu. Taliban už predtým hovoril, dajte nám prechodnú vládu. Jednou z kľúčových vecí bol pre nich odchod Ašrafa Ghaního, ktorého vnímali ako americkú bábku. Teraz, keď Ghaní utiekol do zahraničia, tak sa totálne skompromitoval aj u ľudí, ktorí stáli za ním. Ľudia sú v šoku, keďže prezident ešte donedávna viedol bojovné reči o tom, ako má situáciu pod kontrolou a on potom odletí do zahraničia. Neviem si preto predstaviť, aby ktokoľvek chcel, aby vo vláde ešte zohral nejakú rolu.  Ak sa napríklad bavíme o situácii žien, nemyslím si, že sa vrátime k situácii z 90. rokov, keď tam Taliban vládol. V Afganistane sa medzičanom vybudovala celá infraštruktúra, Afganci sa namlsali možností. Ja som mimochodom za Talibanu precestoval Afganistan. Na Západe sa často tradujú zjednodušené nezmysly. Talibanci napríklad netvrdili, že dievčatá nesmú do škôl. Hovorili, že treba oddeliť dievčenské a chlapčenské školstvo a pokiaľ na to nie je dosť učiteľov a škôl, tak to proste nejde. Ale aj vtedy existovali dievčenské školy. Ja som jednu takú videl. Dnes Taliban vie, že táto otázka je pre Západ veľmi citlivá, a vedia aj to, že už nebudú môcť byť takými rigidnými ako kedysi. Samozrejme, platí, že je to stále veľmi konzervatívna kultúra. Pozrime sa do susedného Pakistanu. Pakistan je nominálne prozápadná krajina, no takisto sú tam oblasti, kde dievčatá nechodia do škôl, okresy, kde sa gramotnosť uvádza na úrovni 5 až 10 percent vrátane mužov. Nespájal by som to len s Talibanom. Určite v tomto ohľade veci uvrhne späť v čase, už tam nebude toľko škôl ako v minulosti, ale nedá sa to spájať len s tým, že tam vládne Taliban, pretože tieto záležitosti platia aj tam, kde žiadny Taliban nevládne.  V jari 2001, pol roka pred zvrhnutím Talibanu. Precestoval som ho celý od Turchánu cez Džalalabád, Kandahár, Kábul, Šindand, Herát, odtiaľ do Iránu. Hovoril som s talibancami, robil som rozhovor s talibanským ministrom zahraničných vecí, cestoval som po vidieku, samozrejme, vždy v sprievode talibanca. Bolo okolo toho kopec reštrikcií. Dostal som vízum od Islamského emirátu Afganistan, teda talibanské vízum, ktoré som dostal v Pakistane. Spomínam si ešte, ako pred konzulátom v Islamabáde padla otázka: Kde je ten československý novinár? Hoci sme už boli rozdelení. Stáli tam desiatky novinárov, Japonci, Kórejci, Američania, všetci čakali na víza, aby sa mohli ísť pozrieť na ničenie sôch Budhu v Bamijánskom údolí. Ten človek sa pýta: No tak, kde je ten Čechoslovák? Vravím: To som ja. On na to: Dávame ti vízum, vás tiež okupovali Rusi. A na druhý deň som už robil rozhovor s ministrom Ahmedom Wakilom Muttawakilom a potom som tam cestoval. Často aj bez dozoru. Bolo to ešte pred rozmachom infraštruktúry, ale vezmime si, že aj u nás začínali mobily v 90. rokoch. Bola to nesmierne chudobná krajina. Napríklad v Kandahári som sa mohol baviť s kýmkoľvek, to nebol problém. V Heráte ale talibanci povedali, že sa s nikým nesmiem rozprávať, ale ja som, samozrejme, mal možnosť pobaviť sa s ľuďmi. Prečo? Pretože v Heráte bolo mnoho etnických Tadžikov, ktorí boli na muške a dochádzalo k rôznym masakrom. V Kandahári bol zasa predpoklad, že všetci Taliban podporujú, tak prečo by sa tí ľudia nemohli porozprávať so zahraničným novinárom? Najviac som ich prekabátil vtedy, keď som s niekým mohol hovoriť po rusky alebo lámane nemecky, pretože tieto jazyky môj sprievodca neovládal. Raz nás viezol šofér, pri ktorom sa ukázalo, že hovorí po rusky. Takže sme sa zhovárali, on nadával na Taliban, no môj sprievodca sedel ako zarezaný, pretože ani netušil, o čom sa bavíme.  Pri americkom presvedčení o vlastnom vplyve a veľkosti je to pochopiteľne veľký šok. Ale je veľmi nefér to spájať len s Bidenom. O celom tom odchode rozhodol Donald Trump, a to vo chvíli, keď si robil nádeje, že bude prezidentom aj druhé volebné obdobie. Dohoda z 29. februára 2020 rátala s tým, že Američania odídu v máji 2021. Keď Trump voľby prehral, Biden len povedal, že to predĺži a nebude to máj, ale september. A potom povedal, že do konca augusta. Vo chvíli, keby tam Američania zostali v rozpore s dohodou, pod ktorú sa podpísal Trump, Taliban by to zúročil ako podlosť Američanov a okamžite by získal legitimitu na ďalší boj.  Ja si neviem predstaviť, ako by sa Trump vedel s Talibanom dohodnúť na tom, že afganskí vládni vojaci budú utekať. Avšak, nejaká súvislosť tam je. A síce afganskú vládu najviac demoralizovalo, že Američania ich z toho procesu úplne odsunuli. Bolo to absurdné. Vezmime si, že Trump povedal: My odídeme, vy tam nebudete trpieť Al-Káidu a prosím vás, začnite rokovať s afganskou vládou. Úplne ponižujúci prístup k afganskej vláde, ktorú to zahanbilo. Američania v tomto ohľade cynicky pochopili, že afganská vláda je na vedľajšej koľaji – a tým ju tam paradoxne posunuli ešte viac. V tom vidím súvislosť, nie že by to bola dohoda. Američania dali Talibanu implicitne voľnú ruku.  My sa tu teraz o tom v Európe, v bezpečí môžeme zhovárať, ale brutálne povedané, keby sa afganská vláda bránila, tak tá vojna by trvala dlhšie. Talibanci pred pár dňami povedali: Týmto sa vojna skončila. Je to síce propagandistické vyjadrenie, ale je i pravdivé. Moment, keď nie je toho, kto by proti Talibanu bojoval, znamená koniec vojny. Ak jedna strana získa prevahu a nie je tam nikto, kto by bojoval, tak sa vojna končí. To, že vláda utiekla, možno tú krajinu uchránilo od veľkých nepríjemností. To tiež hralo rolu. Médiá i politici sa veľmi sústreďujú na posledných 20 rokov v Afganistane, ale nezabudnime, že vo svojej dobe sa zrútil Nadžibulláhov komunistický režim, to bolo v roku 1992. Čo mali Afganci robiť? Bolo to veľmi podobné, moc prevzal niekto iný. Potom sa medzi sebou bili mudžahedíni, v roku 1996 ich z Kábulu vyhnal Taliban. Ľudia v mnohých častiach krajiny to akceptovali. My sami do toho vnášame ideály, bojujeme za slobodu Afgancov a tak podobne. Nám sa veľmi ľahko bojuje za rečníckym pultíkom v USA, v Prahe alebo Bratislave, ale tí ľudia tam žijú a musia prežiť. Oni tam nie sú na dobre platenej služobnej ceste. Naši si zbalia veci, nasadnú do lietadla a sú preč. Uzavretá kapitola. Afganci tam zostávajú. "}
