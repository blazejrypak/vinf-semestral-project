{"url": "https://www.aktuality.sk/clanok/716732/policia-vysetruje-dobodanie-zeny-podozrivy-je-tiez-mrtvy/", "title": "Polícia vyšetruje dobodanie ženy, podozrivý je tiež mŕtvy", "body": "Polícia vyšetruje smrť 38-ročnej ženy, ktorej telo bolo nájdené v noci zo soboty na nedeľu 18. augusta v bytovom dome na Rožňavskej ulici v Rimavskej Sobote. Informuje o tom Krajské riaditeľstvo Policajného zboru v Banskej Bystrici na svojej oficiálnej facebookovej stránke Polícia SR - Banskobystrický kraj. „Na tele ženy boli zistené viaceré bodno-rezné poranenia. Bola nariadená súdna pitva. Okolnosti celého prípadu sú predmetom vyšetrovacích úkonov. Vyšetrovateľka začala trestné stíhanie pre trestný čin vraždy,“ uvádza polícia. Ako dodáva, podozrivým zo spáchania skutku je 23-ročný Rimavskosoboťan, ktorého v nedeľu v skorých ranných hodinách previezli do rimavskosobotskej nemocnice sanitkou, ktorú si sám privolal. „Prevážaný bol s bodným poranením hrudníka. V skorých ranných hodinách v nemocnici zomrel,“ konkretizujú policajti. "}
