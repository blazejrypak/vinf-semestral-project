{"url": "https://www.aktuality.sk/clanok/555013/prokurator-podal-obzalobu-na-14-clenov-gangu-z-dunajskej-stredy/", "title": "Prokurátor podal obžalobu na 14 členov gangu z Dunajskej Stredy ", "body": "„Prokurátor Úradu špeciálnej prokuratúry podal 12. januára na Špecializovaný trestný súd obžalobu na Zsolta N. a spol., dovedna na 14 obvinených z 13 skutkov. Obžalobu prokurátor podal za zločin založenia, zosnovania a podporovania zločineckej skupiny, za obzvlášť závažný zločin úkladnej vraždy, vraždy, zločin krivého obvinenia a iné trestné činy,“ uviedla pre TASR hovorkyňa ÚŠP Jana Tökölyová. Podľa jej slov ide o zločineckú skupinu tzv. sátorovcov, ktorá pôsobila minimálne od roku 1999 do roku 2010 najmä v Dunajskej Strede, aj v okrese Galanta a Komárno, ako aj na iných miestach na území Slovenskej republiky a Maďarskej republiky. „V obžalobe ide o skutky deviatich usmrtených osôb, kde išlo o tzv. biele kone, na ktoré čerpali nadmerný odpočet dane z pridanej hodnoty, ako aj o členov samotnej zločineckej skupiny, prípadne konkurenčnej zločineckej skupiny. Medzi obžalovanými je bývalý vysokopostavený funkcionár Policajného zboru (Boris D.), ktorý poskytoval informácie danej zločineckej skupine,“ dodala hovorkyňa. Vyšetrovací spis má 72 zväzkov, viac ako 20 000 strán. V súčasnosti je šesť osôb stíhaných väzobne. "}
