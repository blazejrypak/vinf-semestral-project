{"url": "https://www.aktuality.sk/clanok/198474/vlani-rekordne-pribudlo-uhlikovych-emisii/", "title": "Vlani rekordne pribudlo uhlíkových emisií", "body": "Oznámili to Joseph Canadell a Michael Raupach z CSIRO Marine and Atmospheric Research v Canberre (Austrália) s piatimi kolegami. Prvým autorom článku bol Glen Peters z Center for International Climate and Environmental Research (CICERO) v Oslo (Nórsko). Vplyv globálnej finančnej krízy na uhlíkové emisie bol teda iba krátkodobý. Postarali sa o to silné emisie z tzv. nových ekonomík a návrat k emisiám v rozvinutých krajinách. Najväčšími prispievateľmi k týmto emisiám boli v roku 2010 Čína, USA, India, Rusko a EÚ, pričom podiel nových ekonomík stále rastie. V pozadí hlavnej časti – 52 percent – rastu emisií spôsobených využívaním fosílnych palív a výrobou cementu je spaľovanie uhlia. „Globálna finančná kríza predstavovala príležitosť odsunúť globálnu ekonomiku z dráhy vysokých emisií. Celkove táto príležitosť nebola využitá, no rozvinuté krajiny sa do istej miery priblížili k svojim záväzkom znížiť emisie, tak ako to sľúbili v Kjótskom protokole a v Kodanskej dohode,“ povedal Joseph Canadell, výkonný predseda GCP. Na druhej strane platí, že rozvinuté krajiny časť svojich emisií prostredníctvom globalizovaného obchodu „vyviezli“ do rozvojových krajín. V roku 2010 stúpol obsah oxidu uhličitého v atmosfére na 389,6 milióntiny. To je najvyššia hodnota za posledných najmenej 800.000 rokov. Od roku 1990, referenčného roku Kjótskeho protokolu, narástli emisie skleníkových plynov zo spaľovania fosílnych palív o 49 percent. Podľa Michaela Raupacha znamenajú čísla z roku 2010 absolútne najvyšší zaznamenaný ročný nárast emisií a relatívne najvyššie ročné tempo ich nárastu od roku 2003. Emisie z využívania fosílnych palív rástli v rokoch 2000 až 2010 priemerne o 3,1 percenta, čo je trojnásobok tempa ich rastu v 90. rokoch minulého storočia. Podľa väčšiny projekcií dosiahnu tento 3,1-percentný rast aj v roku 2011.  GCP sleduje rast uhlíkových emisií a jeho súvislosť s významnými ekonomickými udalosťami už od roku 1960. Išlo napríklad o ropnú krízu z polovice 70. rokov, krízu úspor a pôžičiek v USA na prelome 70. a 80. rokov, kolaps ZSSR začiatkom 90. rokov, ázijskú finančnú krízu na prelome tisícročí a napokon globálnu finančnú krízu rokov 2008-2009. „Naša analýza naznačuje, že krajiny v krízových časoch udržiavajú výkon ekonomiky podporou menej energeticky náročných činností. Tieto eruptívne dynamiky súvisia s uvoľňovaním cien energií, vládnymi investíciami ako stimulmi ekonomickej obnovy a s účinkom desaťročia vysokého ekonomického rastu, ktorý sa rozšíril do rýchleho návratu k vysokým emisiám po globálnej finančnej kríze,“ vysvetlil Michael Raupach. Celkové uhlíkové emisie dosiahli v roku 2010 prvý raz hodnotu 10 miliárd ton. Vznikli využívaním fosílnych palív, výrobou cementu, odlesňovaním a inými environmentálne otáznymi využívaniami krajiny. Polovica tohto množstva zostala v atmosfére, čo prispelo k jej aktuálnemu obsahu 389,6 milióntin oxidu uhličitého. Zvyšok zhruba rovnakým dielom pohltili oceány a súše. Emisie z obchodu s tovarmi a službami vyprodukovanými v „nových“ ekonomikách, avšak spotrebovanými v rozvinutých krajinách, stúpli z 2,5 percenta podielu rozvinutých krajín v roku 1990 na 16 percent v roku 2010. Zvlášť poučný je v tejto súvislosti príklad Veľkej Británie. V roku 2010 stúpli jej emisie oxidu uhličitého zo spaľovania fosílnych palív o 3,8 percenta. V súhrne tým boli o 14 percent pod úrovňou roku 1990.Emisie z jej „vývozu“ produkcie tovarov a služieb však stúpli z 5 percent lokálnych emisií v roku 1990 na 46 percent v roku 2010. To viac ako vyvážilo zníženie emisií zo samotného britského územia. Keď sa zohľadnia „vyvezené“ emisie, celkové britské emisie oxidu uhličitého sú 20 percent nad úrovňou roku 1990. „Globálne emisie oxidu uhličitého od roku 2000 sledujú horný koniec projekcií využívaným Medzinárodným panelom o klimatickej zmene (IPCC), ktorý zďaleka presahuje dvojstupňové oteplenie do roku 2100. No vlády predsa sľubili, že otepľovanie udržia pod dvomi stupňami, aby sa dalo vyhnúť najnebezpečnejším zreteľom klimatickej zmeny, ako sú rozšírený vodný stres, vzostup morských hladín a pribúdanie extrémnych klimatických javov. Naliehavo treba uskutočniť kroky zamerané na zvrátenie súčasných trendov,“ uzavrela členka tímu Corinne Le Quéréová z University of East Anglia v Norwichi (Veľká Británia). Joseph Canadell a Michael Raupach s kolegami uverejnili tieto poznatky predbežne online v časopise Nature Climate Change. "}
