{"url": "https://www.aktuality.sk/clanok/1z4hf02/koronavirus-v-madarskych-odpadovych-vodach-mierne-narasta-koncentracia-virusu/", "title": "Koronavírus: V maďarských odpadových vodách mierne narastá koncentrácia vírusu", "body": "Koncentrácia častíc koronavírusu v odpadových vodách v Maďarsku za posledné týždne priebežne mierne stúpala. Informovala o tom v utorok internetová stránka komerčnej televízie ATV s odvolaním sa na správu Centra národného zdravia (NNK). Z výsledkov vzoriek skúmaných v 38. kalendárnom týždni vyplýva, že vo väčšine maďarských miest koncentrácia koronavírusu v odpadových vodách stagnuje. Mierny nárast však zaznamenali v mestách Békešská Čaba, Debrecín, Nyíregyháza, Szolnok a v budapeštianskej aglomerácii - v mestách Tököl, Biatorbágy, Szigetszentmiklós, Budakeszi, Százhalombatta. Pokles koncentrácie naopak evidovali v mestách Győr a Kaposvár. V uplynulých 24 hodinách potvrdili v Maďarsku nákazu novým druhom koronavírusu 265 ľuďom. V súvislosti s ochorením COVID-19 zomrelo za tento čas osem pacientov. Počet hospitalizovaných stúpol z pondelňajších 478 na 513. Koronavírusová pandémia si doposiaľ v Maďarsku vyžiadala 30.179 obetí, pričom počet nakazených dosiahol 821.526. "}
