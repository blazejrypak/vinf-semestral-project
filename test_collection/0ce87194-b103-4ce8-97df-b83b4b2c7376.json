{"url": "https://www.aktuality.sk/clanok/844690/v-sidle-penty-zasahuje-policia/", "title": "V sídle Penty zasahuje polícia", "body": "V bratislavskom sídle finančnej skupiny Penta zasahujú policajti. Do budovy v Digitalparku v Petržalke prišli dnes popoludní. Dôvod akcie zatiaľ nie je známy. Na zásahu sa podieľa veľké množstvo policajtov v kuklách, v rukách držali samopaly. Penta, ale predovšetkým jej spolumajiteľ Jaroslava Haščák, sa dostali koncom roka 2005 do hľadáčika Slovenskej informačnej služby (SIS). Príslušník tajnej služby Peter Holúbek totiž zistil, že v byte na Vazovej ulici, ktorý susedil s jeho bytom, má Penta konšpiračný byt. Bol napísaný na bývalého policajta Zoltána Vargu, ktorý s finančnou skupinou spolupracoval. Holúbek začalv roku 2006 byt odpočúvať a vznikol známy spis Gorila, ktorý obsahoval informácie o korumpovaní politikov pri privatizácii štátneho majetku v ére pravicovej vlády Mikuláša Dzurindu. V spise boli záznamy aj o Haščákovej finančnej podpore pre stranu Smer, ktorú v byte riešil s osobným tajomníkom Roberta Fica Františkom Határom. Haščák bol podozrivý aj z toho, že kúpil od bývalého šéfa kontrarozviedky SIS nahrávku Gorily. Haščák sa v byte na Vazovovej ulici stretával najmä z bývalým ministrom hospodárstva Jirkom Malchárkom a niekdajšou šéfkou Fondu národného majetku Annou Bubeníkovou. Haščák hovoril o tom, ako by mal podľa jeho predstáv fond fungovať. Bavili sa aj o privatizácii Letiska M. R. Štefánika, Transpetrole, Rozvodných závodoch - Východoslovenskej, Stredoslovenskej a Západoslovenskej energetike a Slovenskej elektrizačnej prenosovej sústave.  Prepis spisu Gorila zverejnil anonym v decembri 2011 na internete. Bolo to v čase, keď Radičovej vláda v demisii viedla krajinu k predčasným voľbám. Tie boli dôsledkom rozpadu koalície na jej vnútornom spore o euroval. Zverejnenie spisu viedlo k masívnym demonštráciám, začalo sa aj policajné vyšetrovanie. Vznikol špeciálny vyšetrovací tím, ktorý viedol Marek Gajdoš.  Pravosť zverejneného dokumentu Gorila bola spočiatku spochybňovaná. Krajský súd v Bratislave však neskôr potvrdil, že vyhovel žiadosti SIS na použitie informačno-technických prostriedkov z novembra 2005. Ústavný súd ale v roku 2012 rozhodol, že odpočúvanie bolo nelegálne, lebo žiadosť nebola dostatočne odôvodnená. V marci 2012 v kauze na krátky čas obvinili bývalého ministra Pavla Ruska, a to v súvislosti s predajom Paroplynového cyklu. Obvinenie však čoskoro zrušili.  O posunoch v kauze referoval poslancom parlamentu v lete 2012 špeciálny prokurátor, dnes trestne stíhaný Dušan Kováčik, ktorý Gorilu dozoroval Uviedol, že tím vypočul 50 svedkov, spracovaný materiál v rozsahu 60-tisíc strán. Kováčik sľúbil, že do konca septembra 2013 rozhodne v troch trestných veciach, kde vyšetrovateľ začal trestné stíhanie v novembri 2012. V ďalšom roku vyšetrovatelia vypočuli približne 40 ľudí, urobili ďalšie analýzy. „Vyšetrovaním sa nepodarilo zadovážiť také dôkazy, na základe ktorých by bolo možné vzniesť obvinenie konkrétnej osobe.“, uviedol Kováčik v správa z roku 2013, ktorá bola aj poslednou. Poslanci totiž už nezahlasovali za návrh, aby prišiel o prípade referovať aj v ďalšom roku. Začiatkom roka 2017 šéf tímu odišiel z polície, jeho miesto zaujal Lukáš Kyselica. Dovtedy však Gajdošov tím dôsledne preveroval všetky línie prípadu. Polícia sa napríklad snažila zistiť, kto nalial do spoločnosti HM-Invest viac ako 300 miliónov korún. Bola to spoločná akciovka exministra hospodárstva Jirka Malchárka a majiteľa odpočúvaného bytu Zoltána Vargu. Podľa spisu Penta vyplatila Malchárkovi provízie z privatizácie za približne 329 miliónov korún.  Gajdoš mal však od začiatku problémy so špeciálnym prokurátorom Dušanom Kováčikom. V prípade podozrenia z predaja citlivých nahrávok finančnej skupine Penta najskôr trestné stíhanie zastavil.  Neskôr bolo síce obnovené, Kováčik však zobral spis Gajdošovi a posunul ho inému vyšetrovateľovi. Špeciálny prokurátor robil obštrukcie aj v prípade firmy HM-Invest, cez ktorú mal byť vyplácaný exminister Malchárek.  Keď mu vyšetrovatelia poslali žiadosť o vybavenie právnych pomocí z Cypru, Kováčikovi trvalo viac ako rok, kým ju poslal cyperským úradom. Prečo tak dlho čakal, špeciálny prokurátor nevysvetlil.  Kováčik nechcel vypočuť ani autora spisu Gorila Petra Holúbeka, k jeho výsluchu prišlo až tento rok v lete. Holúbeka však vypočúval vyšetrovateľ, ktorý sa dovtedy prípadom nezaoberal. Gajdoša o tom nikto vopred neinformoval.  Do sporu s Kováčikom aj s policajným prezidentom Tiborom Gašparom sa Gajdoš dostal aj pre svoje výroky k priebehu vyšetrovania Gorily. Keď povedal, že sa potvrdzuje autentickosť spisu, Gašpar to označil za jeho osobný názor.  Kováčik si vzápätí vyhradil právo, že o kauze Gorila bude informovať len on.  Dianie okolo Gorily sa zase rozprúdilo po domovej prehliadke u mafiána Mariana Kočnera, ktorá súvisela s vyšetrovaním vraždy Jána Kuciaka a Martiny Kušnírovej. V jeho dome totiž našli nahrávku odposluchov, patriacich k spisu tajnej služby. O nahrávku z domu Mariana Kočnera, ktorá sa týka škandálu Gorila, mal   . Podľa informácií Aktuality.sk si od vyšetrovacieho tímu najskôr ústne vyžiadal originál zvukového záznamu. Tím Gorila odovzdal Kováčikovi len kópiu zvukového záznamu.  Nahrávku čoskoro anonym umiestnil na webe a poslal médiám, takže Haščákové rozhovory počúvalo celé Slovensko.  U trestne stíhaného Kočnera sa našla aj nahrávka jeho rozhovoru s niekdajším šéfom prokuratúry Dobroslavom Trnkom, v ktorej mu vulgárne nadáva a vyjadruje sa, ako keby prokuratúru neriadil Trnka, ale on. Z ich rozhovoru vyplýva, že nahrávku Gorily si Kočner nechal uloženú u Trnku na GP a Trnka s ňou potom vydieral Haščáka.  Kočner mal podľa vlastných slov kúpiť nahrávku za 500-tisíc eur a predať ju Haščákovi za milión. Spolumajiteľ finančnej skupiny Penta sa zrejme o spomínanom milióne preriekol v rozhovore, ktorý poskytol portálu Aktuality.sk. Rozhovor dlho odmietal, j  ktorú mu poslal Marian Kočner mesiac pred vraždou Jána Kuciaka. Kočner, dnes obžalovaný z objednávky vraždy mladého novinára, mu vtedy napísal, že chce „od..bať čuráka“.  „Nahrávka Kočner – Trnka je o Gorile, nemá to nič spoločné s vraždou. To znamená, či som bol alebo nebol vydieraný, či som kúpil alebo nekúpil nahrávku Gorily, a či som za ňu zaplatil alebo nezaplatil milión eur,“ povedal v rozhovore Haščák. „Za nahrávku ste mali zaplatiť milión eur?“ pýtali sa ho v rozhovore redaktori Aktualít.  Trnku napokon pre ukrývanie nahrávky Gorily polícia obvinila. „Obvinený sa skutku dopustil v období rokov 2007 až 2014, keď ako verejný činiteľ nesplnil povinnosť vyplývajúcu mu z Trestného poriadku a po prevzatí zvukovej nahrávky zo spravodajskej operácie SIS pod krycím názvom Gorila, z ktorej vyplývalo podozrenie zo spáchania viacerých trestných činov od osoby M. K., túto ukrýval a neodovzdal orgánom činným v trestnom konaní, pričom tak konal v úmysle zadovážiť sebe a M. K. majetkový prospech a zároveň v úmysle zadovážiť neoprávnenú výhodu osobám, ktorých rozhovory obsahujúce skutočnosti nasvedčujúce spáchanie trestného činu sú zachytené na predmetnej zvukovej nahrávke,“ vysvetlila dôvody obvinenia NAKA.  "}
