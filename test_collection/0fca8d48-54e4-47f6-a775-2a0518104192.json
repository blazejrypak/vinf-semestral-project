{"url": "https://www.aktuality.sk/clanok/254823/komentar-karola-lovasa-byt-prvy-je-niekedy-bytostne-malo/", "title": "Komentár Karola Lovaša: Byť prvý je niekedy bytostne málo", "body": "Štvrtý slovenský prezident Andrej Kiska má tiež niekoľko prvenstiev: - prvý prezident nepolitik - prvý prezident nekomunista - prvý prezident nekonfrontovaný Mečiarovou érou. Nateraz dobrá výbava, na ktorej sa dajú postaviť solídne základy prezidentovania. Poučený z príkladu predchodcov by mal však vedieť, že byť prvý, je niekedy bytostne málo. Od Andreja Kisku nikto súdny pre začiatok neočakáva, že bude štátnikom. V našich domácich podmienkach ide, predsa len, o prisilné slovo. Úplne postačí, ak zostane človekom a bude nás na Slovensku učiť človečine, ktorá nám už roky chýba. Ako rozvedený katolík môže byť napríklad pri rozhovoroch s pápežom Františkom neprehliadnuteľným hlasom do diskusie na tému prijímania Eucharistie znovu zosobášených kresťanov. Obaja páni, si vzhľadom na podobnú životnú filozofiu a vzťah k ľuďom, budú mať zaručene čo povedať aj v iných oblastiach. Konečne možno nepôjde len o diplomatické rozhovory o ničom. O to, aby sa nikto zo zúčastnených nedopustil myšlienky. Pápež František ukazuje, že politika sa dá robiť aj inak. Že v nej ide na prvom mieste o myšlienky a gestá. Tie výrazne absentovali u troch doterajších prezidentov. To je výzva pre Andreja Kisku. Jorge Mario Bergoglio dokazuje, že sa dá zvládnuť. Byť \"iný\", nemusí automaticky znamenať, že dotyčný je divný. Čo tak hľadať za slovným spojením \"normálnosť\"? Pojem, ktorý sa v spojení so slovenskou politikou nepočuje často. Veľa šťastia, pán prezident! "}
