{"url": "https://www.aktuality.sk/clanok/201965/komentar-ostatni-traja/", "title": "Komentár: Ostatní traja", "body": " Kresťanskí demokrati si môžu na prvý pohľad gratulovať. Gorila preferenciami ich strany neotriasla, dokonca niektoré prieskumy naznačujú, že po voľbách môže ísť o druhú najsilnejšiu stranu po Smere. Daniel Lipšic je vlajkonosičom vyšetrovania korupčných podozrení, Radoslav Procházka potvrdzuje svoju povesť rozvážneho odborníka a celkom dobrý imidž si udržiava aj predseda hnutia Ján Figeľ (na jeho „bytovú kauzu“ sa už pomaly zabudlo).  Ak KDH vystrieda SDKÚ a skončí ako najsilnejšia pravicové strana - hoci stále zrejme pôjde len o nejakých desať percent - bude v tom zaujímavá historické irónia. Ešte pred trinástimi rokmi chcel totiž Dzurinda utopiť hnutie vo svojom projekte „veľkej ľudovej strany“. No prvenstvo v pravej časti spektra môže byť pre KDH aj prekážkou. Regionálni funkcionári i časť vedenia poškuľujú už roky po spoločnej vláde so Smerom. Od najsilnejšej pravicovej strany sa však očakáva, že bude vodcom opozície proti socialistom, nie ich rohožkou. Nejde tu len o preferencie KDH. Ak Smer získa väčšinu sám, koaličného partnera nebude potrebovať. Jedine ako hromozvod negatívnych nálad, na ktorého ficovci zhodia zodpovednosť za všetko nepopulárne. Je však otázne, či KDH chce takúto rolu hrať.   Keď si človek porovná kampaň sulíkovcov pred dvomi rokmi a teraz, je to rozdiel ako deň a noc. Sloboda a solidarita v časti slovenských voličov vtedy vzbudzovala nadšenie. Jednak sršala novosťou a mala imidž strany minulosťou nezaťažených odborníkov. Navyše, liberáli sa chystali tvrdo presadzovať na Slovensku dlho nevídané témy ako marihuana, či registrované partnerstvá. Čo z toho zostalo?  Po dvoch rokoch vo vláde už na novosť vsádzať liberáli nemôžu. Túto zástavu im ukradli nové hnutia a tak trochu aj Matovič. Trávu tiež nelegalizovali a registrované partnerstvá nepresadili. Toto im mnohí vyčítajú. Lenže pozor! Na Slovensku sú kultúrno-etické otázky zablokované z obidvoch strán. Tak ako KDH nedokáže postaviť potraty mimo zákon, SaS nepresadí zase registrované partnerstvá. Zachovať status quo v kultúrno-etických otázkach je často totiž predpokladom, aby vôbec strany mohli vstúpiť do spoločnej koalície a presadiť veci, ktoré spoločnosť považuje za naliehavejšie.  No a povesť predstaviteľov strany? Tam je to komplikované. Kauzy SaS sú (najmä v porovnaní s tradičnými veľkými stranami) skôr zanedbateľné. Záležitosti ako Sulíkove esemesky naznačujú viac neskúsenosť a nedostatok politickej prezieravosti, než zlovoľnosť. Z pohľadu voliča môže byť problém, že už nie sú nepopísaná doska. Richard Sulík vstupoval do politiky, lebo chcel presadiť odvodový bonus. Miesto toho skončil pri eurovale a rozdávaní populárnych rozhovorov pre nemecké médiá. Zrejme sa aj sám čuduje, kam sa na vlnách politiky doplavil. No tak ako slovenská pravica potrebuje svoju konzervatívnu stranu, potrebuje aj stranu liberálnu.   Je neuveriteľné ako sa za necelé dva roky zmenila spoločenská atmosféra. V roku 2010 boli slovensko-maďarské vzťahy veľkou predvolebnou témou a bezprostredne hrozila ich eskalácia. Viktor Orbán rozhodne vstúpil do našej volebnej kampane a podporil SMK. Keby zostal pri moci Robert Fico, hrozila kolízia dvoch alfa-samcov na Dunaji. Budapešť sa však prerátala. Slovenskí Maďari odmietli nacionalizmus a primkli sa k umiernenej strane Most-Híd. Aj pre SNS je ťažké udržiavať pri živote zlovestný obraz zomknutého a cieľavedomého maďarského nepriateľa, keď maďarský hlas je v skutočnosti rozdelený medzi dve politické strany. Z toho jedna má navyše slovenských politikov i časť voličstva.  Keď vznikla vláda Ivety Radičovej, Orbán na ňu síce vykrikoval spoza Dunaja, no slovenský kabinet sa nenechal vyprovokovať. Miesto silných chlapských gest si premiérka vybrala radšej cestu jemného umenia zákulisnej diplomacie. Po dvoch rokoch sa to ukázalo ako úspešná taktika. Maďarsko je dnes zlým žiačikom Európy, ktorého každý napomína a miesto hľadania vonkajšieho nepriateľa sa Viktor Orbán musí venovať zachraňovaniu situácie na iných frontoch.  Hoci konkurenčná SMK sa v tejto kampani snaží o menej radikálnu rétoriku, účasť Bugárovej strany v budúcom parlamente je vysoko pravdepodobná. Most-Híd veľmi neutrpel ani zverejnením spisu Gorila. Slovenská verejnosť zrejme nechce Maďarom vstupovať do toho, kto ich bude zastupovať. Navyše, nikto nechce prílišným útočením na bugárovcov pomáhať Orbánovi a SMK. Najväčšia devíza strany Most-Híd, ktorou je Béla Bugár, sa dlhodobo môže stať aj najväčšou slabinou maďarskej menšinovej politiky. Tá totiž nemôže navždy čerpať len z charizmy jedného človeka.  "}
