{"url": "https://www.aktuality.sk/clanok/250807/v-mozgu-je-protialkoholicke-centrum/", "title": "V mozgu je \"protialkoholické\" centrum", "body": "Oznámil to sedemčlenný tím, ktorý viedol Sharif Taha z University of Utah v Salt Lake City (USA). Prvým autorom výsledného článku bol jeho kolega Andrew Haack. Keď sa človek ráno ťažko preberá po alkoholickom „ťahu“, sotva uzná, že nevoľnosť, ospanlivosť a potkýnanie sa majú aj kladnú stránku. Názorne totiž ukazujú, že pitie alkoholu neznamená len príjemné fyzické i mentálne uvoľnenie. Alkoholizmus má zložité sociálne pozadie. No zodpovedné sú zaň aj fyziologické faktory. Je to vlastne návyková droga. Dráždi mozgové centrum odmien, v ktorom spúšťa vylučovanie špecifických látok, neuroprenášačov, vyvolávajúcich dobré pocity. Obávané prejavy stavu „po opici“ v tomto kontexte slúžia prospešnému účelu. Pôsobia proti pokušeniu napiť sa znovu. O mechanizme, ktorý to ovláda, sa ale stále vie len málo. Pokusy s potkanmi teraz ukázali, že keď im vedci umelo dlhodobo znefunkčnili spomenutú laterálnu habenulu, zvieratá opakovane nadmerne pili alkohol. A menej sa učili z následnej skúsenosti, že taká konzumácia má aj nepríjemné vedľajšie účinky. Zvieratá so znefunkčnenou laterálnou habenulou mali niekoľko týždňov občasný prístup k 20-percentnému roztoku alkoholu. Ukázalo sa, že ich konzumácia alkoholu postupne eskalovala. Pili ho čoraz rýchlejšie a vo väčšom rozsahu ako kontrolné potkany. Táto skutočnosť má dôsledky aj pre skúmanie správania, ktoré je v pozadí ľudskej závislosti od rozsiahleho pitia alkoholu. „V prípade ľudí je eskalácia príjmu alkoholu faktor, ktorý v konečnom dôsledku oddeľuje sociálneho konzumenta alkoholu od alkoholika. Tieto potkany ho pili naozaj veľa. Ak by šoférovali, po právnej stránke by boli opité,“ povedal Sharif Taha. Laterálnu habenulu aktivujú nepríjemné zážitky. Potkany teda bez nej pijú viac alkoholu preto, že sa nedokážu poučiť z negatívnych dôsledkov jeho nadmernej konzumácie. Členovia tímu to preverili. Zvieratám podávali lákavú pochúťku, sladkú šťavu. Primiešali do nej dávku alkoholu, ktorá postačovala na vyvolanie nepríjemných dôsledkov. „Je to úplne rovnaký druh učenia, ako ten, ktorý sprostredkúva vašu reakciu na pokazené či otrávené potraviny. Voľačo ochutnáte, a keď z toho následne ochoriete, už sa takému jedlu nabudúce vyhnete,“ vysvetlil Sharif Taha. Potkany so znefunkčnenou laterálnou habenulou však vyhľadávali šťavu viac ako kontrolné, hoci to znamenalo, že si zopakujú nepríjemnú skúsenosť. „Vidím to takto: odmeňovacie účinky pitia alkoholu súperia s nepríjemnými účinkami. Keď ale tieto nepríjemné účinky odstránite, a práve to sme urobili znefunkčnením laterálnej habenuly, odmeňovacie účinky jednoznačne prevážia, čo podporuje sklon k nadmernému pitiu alkoholu,“ vysvetlil Andrew Haack. Nové pokusy dodatočne vysvetľujú výsledky skorších klinických výskumov, ktoré preukázali, že muži menej citliví na záporné účinky alkoholu pili vo väčšom rozsahu. To je napokon dobre známa realita bežného života. Navyše v ich prípade bolo pravdepodobnejšie, že sa neskôr stali problémovými alkoholikmi. Členovia tímu sa domnievajú, že laterálna habenula funguje jedným z nasledujúcich dvoch spôsobov. Buď reguluje, ako zle sa predmetný človek cíti po nadmernom pití alkoholu, alebo ovláda, ako dobre sa učí zo zlých skúseností. Čo z toho platí, ešte treba zistiť. „Ak sa nám podarí pochopiť mozgové obvody, ktoré ovládajú citlivosť na nepríjemné účinky alkoholu, môžeme tým získať prostriedok, ako s predstihom určiť, z koho by sa mohol stať problémový alkoholik,“ uzavrel Sharif Taha. Jeho tím uverejnil tieto poznatky v časopise Public Library of Science ONE. "}
