{"url": "https://www.aktuality.sk/clanok/x82n2k7/policia-obvinila-vodica-z-lendaku-nafukal-viac-ako-dva-a-pol-promile/", "title": "Polícia obvinila vodiča z Lendaku. Nafúkal viac ako dva a pol promile", "body": "Z prečinu ohrozenia pod vplyvom návykovej látky, ktorého sa dopustil v nedeľu (15. 8.) krátko pred polnocou, polícia obvinila 22-ročného muža z obce Lendak v okrese Kežmarok. TASR o tom v utorok informovala hovorkyňa Krajského riaditeľstva Policajného zboru v Prešove Jana Ligdayová. „Ako vodič viedol osobné vozidlo značky Škoda Octavia, v smere na obec Slovenská Ves, pričom v pravotočivej zákrute neprispôsobil rýchlosť jazdy, s vozidlom zišiel mimo cestu a niekoľkokrát sa s autom prevrátil. Po príchode policajnej hliadky na miesto nehody bol mladý vodič podrobený dychovej skúške. Výsledok presiahol hodnotu dva a pol promile,\" uviedla Ligdayová. Vodič ani jeho spolujazdec pri nehode neutrpeli žiadne zranenie. Škoda na vozidle bola predbežne stanovená na 2000 eur. Muž bol umiestnený do cely policajného zaistenia. "}
