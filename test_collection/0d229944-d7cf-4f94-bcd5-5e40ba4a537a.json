{"url": "https://www.aktuality.sk/clanok/dylez2t/zlodeja-v-bratislave-chytili-na-streche-domu/", "title": "Zlodeja v Bratislave chytili na streche domu", "body": "Bratislavskí policajti zadržali zlodeja na streche domu v bratislavských Podunajských Biskupiciach, kadiaľ sa pokúšal uniknúť. TASR o tom informoval bratislavský krajský policajný hovorca Michal Szeiff. Dodal, že polícia vzniesla v tomto prípade obvinenie z trestného činu porušovania domovej slobody 39-ročnému Jozefovi S. z okresu Dunajská streda. K udalosti malo dôjsť koncom minulého mesiaca, kedy prijala hliadka bratislavskej pohotovostnej motorizovanej jednotky (PMJ) hlásenie o vlámaní do bytu v mestskej časti Podunajské Biskupice. „V zmysle oznámenia mal zlodej vyliezť na strechu obytného domu, odkiaľ mal zoskočiť na balkón a odtiaľ následne vojsť do vnútorných priestorov bytu. Policajti sa bezodkladne presunuli na uvedenú adresu, kde preverili hodnovernosť tohto oznámenia. Na mieste spozorovali poškodenú sieťku na hmyz na okne uvedeného domu, a po krátkej chvíli aj neznámeho muža, ktorý z daného okna vyliezol na strechu a chcel utiecť,\" priblížil hovorca. Policajti na mieste podľa slov Szeiffa neváhali a vyliezli na strechu, kde muža za využitia donucovacích prostriedkov obmedzili na osobnej slobode. „Nakoľko v daný deň pršalo a hrozilo riziko zranenia osoby obmedzenej na osobnej slobode ako aj policajtov PMJ, na miesto boli privolaní príslušníci Hasičského a záchranného zboru s vysokozdvižnou plošinou. Za jej pomoci sa podarilo muža v bezpečí dostať zo strechy, a následne eskortovať na najbližšie policajné oddelenie,\" dodal hovorca. "}
