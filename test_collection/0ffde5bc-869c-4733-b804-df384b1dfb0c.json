{"url": "https://www.aktuality.sk/clanok/671393/policia-obvinila-muza-ktory-sa-bratovi-vyhrazal-so-sekerou-v-ruke/", "title": "Polícia obvinila muža, ktorý sa bratovi vyhrážal so sekerou v ruke", "body": "Z prečinu nebezpečného vyhrážania obvinili považskobystrickí policajti 61-ročného muža z okresu Považská Bystrica. Pred bránou záhradnej chatky sa mal so sekerou v ruke vyhrážať smrťou a zapálením chaty svojmu bratovi. Ako informovala trenčianska krajská policajná hovorkyňa Elena Antalová, obvinený mal 25. februára pod vplyvom alkoholu po predchádzajúcich vyhrážkach začať lomcovať plotom a chcel ho vyvaliť, čo sa mu nepodarilo. Vrátil sa popoludní so sekerou v ruke a pokračoval vo vyhrážkach, že brata zabije a podpáli mu dom a auto. „Obvinený posekal so sekerou pletivo na plote a vošiel na pozemok. Poškodený z obavy o svoj život a zdravie volal na políciu. Keď to útočník počul, odišiel a svojmu bratovi mal ešte povedať, že ho do týždňa zabije. Policajti po príchode na miesto agresívneho muža už nenašli. Po predchádzajúcom súhlase prokurátora ho v krátkom čase vypátrali a zadržali,“ pokračovala Antalová. Dodala, že policajti spracovali podnet na návrh na väzobné stíhanie obvineného. Sudca Okresného súdu v Považskej Bystrici bude rozhodovať o jeho väzobnom stíhaní. Hrozí mu trest odňatia slobody na šesť mesiacov až tri roky. "}
