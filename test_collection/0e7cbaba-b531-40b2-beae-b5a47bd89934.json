{"url": "https://www.aktuality.sk/clanok/887550/kauza-dobytkar-bodor-a-spol-celia-novym-obvineniam-mali-oprat-statisice-eur-z-korupcneho-kolotoca/", "title": "Dobytkár: Bödör čelí novému obvineniu. Mal „prať“ státisíce eur z korupčného kolotoča", "body": "Nitriansky oligarcha Norbert Bödör čelí ďalšiemu obvineniu v korupčnej megakauze   , ktorá sa týka miliónových úplatkov za agrodotácie odklepnuté štátnou Pôdohospodárskou platobnou agentúrou (PPA). Opäť pritom ide o pranie špinavých peňazí, tentoraz približne vo výške milión eur. Nitrana s kontaktmi na niekdajšie policajné a politické špičky stíha vyšetrovateľ spolu s ďalšími dvoma osobami – podnikateľom v oblasti reklamy Petrom Kubom a bývalým výkonným riaditeľom PPA Ľubomírom Partikom. Trojici kľúčových aktérov z roky fungujúcej úplatkárskej pyramídy pribudlo nové obvinenie iba nedávno – koncom apríla. „Osobám Ľ. P., P. K., N. B. a dvom právnickým osobám bolo vznesené obvinenie za pokračovací obzvlášť závažný zločin legalizácie príjmu z trestnej činnosti, spáchaný formou spolupáchateľstva,“ potvrdil hovorca policajného prezídia Michal Slivka pre Aktuality.sk.  Bödöra, Kubu a Partiku   pre podobný skutok už vlani v lete. Prví dvaja sú odvtedy vo vyšetrovacej väzbe, ktorú im Najvyšší súd naposledy predĺžil do prvého septembra. Exfunkcionára PPA Partiku však zadržali už skôr a vo väzbe sedí od apríla minulého roka. Kauza Dobytkár je najväčším korupčným škandálom v novodobej histórii Slovenska nielen v oblasti agrodotácií. Štátna PPA, ktorá každoročne rozdelí farmárom i agrofirmám stovky miliónov najmä z eurofondov, slúžila na obohacovanie sa „našich ľudí“. Agrodotačný systém totiž fungoval na princípe „nezaplatíš, nedostaneš“. Provízie sa pohybovali v priemere vo výške 15 percent z pridelenej dotácie.  Nové Bödörovo obvinenie súvisí s   , ktoré mal do roka 2015 prijať vtedajší výkonný šéf PPA Partika. Vyšetrovateľ tentoraz napočítal 53 úplatkov v celkovej hodnote presahujúcej milión eur. Práve Partika mal v rokoch 2012 až 2016, keď bola pri moci jednofarebná vláda Smeru-SD, podľa polície nielen prijímať, ale i posúvať ďalej dobrovoľné či vynútené „úplatky“ od žiadateľov eurofondov.  Ak chceli záujemcovia o finančnú podporu uspieť, museli platiť výpalné vo výške desiatok až státisícov eur. Za každý z 53 prípadov mal vybavovač Ľubomír Kropil zinkasovať štyri percentá z pridelenej eurofondovej podpory, k Partikovi malo smerovať 14 percent. Exfunkcionár štátnej agentúry sa o peniaze delil: časť mala skončiť u Bödöra, považovaného v inej kauze za hlavu policajnej chobotnice z čias úradovania Tibora Gašpara.  O fungovaní korupčnej pyramídy vypovedá spolupracujúci obvinený v kauze Dobytkár Marek Kodada. Kedysi pracoval na ministerstve pôdohospodárstva, dnes usvedčuje svojich kumpánov a do detailov rozkrýva celý korupčný kolotoč.  Z rozhovorov s niekdajším výkonným riaditeľom PPA Partikom vydedukoval a neskôr si aj priamo vypočul, že úplatky idú do Nitry, a to dokonca priamo k Bödörovi. Na zakrytie podozrivých transakcií pritom slúžilo viacero pochybných obchodných operácií. Za jednu z nich označila polícia predaj firmy Bokran, ktorá spája Bödöra s ďalším obvineným Kubom. Bratislavský podnikateľ je totiž predsedom predstavenstva reklamnej agentúry   , ktorá v roku 2017 prebrala od Bödöra firmu Bokran. Bödör a Kuba pred súdom tvrdili, že eseročka Bokran vlastnila akcie inej spločnosti – Trend Tatry z Kežmarku. Nitriansky oligarcha dokonca predložil znalecký posudok, podľa ktorého bola hodnota Trend Tatry 42 miliónov eur. Bödör vlastnil nadpolovičnú väčšinu – 51 percent akcií miliónovej spoločnosti cez spomínanú eseročku Bokran. Nitriansky oligarcha napokon firmu Bokran predal. Kupcu našiel v už spomínanej reklamnej agentúre Roko na čele s dnes obvineným Kubom. Ostrieľaný Nitran však predával pod cenu. Eseročku Bokran totiž posunul ďalej za 16 miliónov eur, čo bolo o päť miliónov menej ako hodnota zodpovedajúca znaleckému posudku, na ktorý sa Bödör odvolával na súde. Polícia však pochybuje aj o hodnote firmy Bokran, vlastniacej tesnú väčšinu v 42-miliónovej firme Trend Tatry. Nepriamo to naznačuje i fakt, že nový majiteľ Bokranu predal firmu ďalej za zlomok kúpnej ceny – pôvodných 16 miliónov sa scvrklo na tisíc eur.  Z doterajších zistení polície ďalej vyplýva, že predaj eseročky Bokran bol len zásterkou na vyplatenie a legalizáciu miliónových súm s nejasným pozadím. Vypraté peniaze, oficiálne označené za príjem z predaja firmy, ktoré skončili u Bödöra, pritom putovali ďalej. Peniaze, ktoré Bödör zinkasoval od reklamnej agentúry Roko za predaj eseročky Bokran, presunul do českej firmy Lionico Trade. V akciovke so sídlom v Prahe skončilo celkovo 19 miliónov eur. Oficiálne zdôvodnenie? Česká banka vraj ponúkala výhodnejšie možnosti investícií.  Elitní policajti z NAKA stíhajú nielen známu reklamnú agentúru Roko, kde figuruje spomínaný Kuba. Ďalšou právnickou osobu z kauzy Dobytkár je firma Casapa Group, kde je šéfkou predstavenstva manželka niekdajšieho výkonného riaditeľa PPA Tatiana Partiková.  Obe firmy sú stíhané pre legalizáciu príjmov z trestnej činnosti. Podľa vyšetrovateľa zrejme práve cez ne tiekli peniaze z úplatkov v rámci  „Z doposiaľ vykonaného dokazovania však vyplýva podozrenie, že zmyslom jednotlivých finančných operácií malo byť zastretie nezákonného pôvodu časti finančných prostriedkov,“ zhodnotil aj sudca Špecializovaného trestného súdu Ján Buvala, ktorý v marci rozhodoval o Kubovej a Bödörovej žiadosti o prepustenie z väzby. Transakcie medzi oboma obvinenými sa podľa neho „vo vzájomných časových súvislostiach dôvodne javia ako účelové vykazujúce znaky legalizačného konania“, uviedol v uznesení, ktorým oboch mužov ponechal vo väzbe. Obchody podľa neho fungovali v duchu lacno predám, draho kúpim na jednej strane a lacno kúpim a draho predám na strane druhej. „Komplex vzájomných vzťahov medzi týmito obvinenými je nerozlučne spätý so spôsobom páchania trestnej činnosti, ktorá je predmetom trestného stíhania a celkovo dokresľuje jej charakter,“ konštatoval sudca. Vyšetrovanie kauzy Dobytkár podľa dozorujúceho prokurátora smeruje ku koncu. Sudcovi Špecializovaného trestného súdu avizoval, že by malo byť uzavreté do prvého novembra tohto roka. Z uznesenia tiež vyplýva, že spolupracujúci obvinený Marek Kodada je už vyčlenený na samostatné konanie a zrejme bude chcieť s prokurátorom uzavrieť dohodu o vine a treste. Dobrovoľne už vlani   ktoré si mal zarobiť na úplatkoch. "}
