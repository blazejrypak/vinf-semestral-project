{"url": "https://www.aktuality.sk/clanok/239881/novy-portret-najblizsej-hviezdy/", "title": "Nový portrét najbližšej hviezdy", "body": "Hviezda sa nachádza na južnej oblohe v súhvezdí Kentaur (Centaurus). Má iba asi 0,125 hmotnosti Slnka, je menšia (cca 0,143 polomeru Slnka) a na povrchu chladnejšia (asi 3000 stupňov Celzia, voči asi 5500 stupňom Celzia na Slnku) a preto červeno sfarbená. Keďže má väčšinu času nízku svietivosť, napriek jej blízkosti ju zo Zeme nevidíme voľným okom. Z času na čas ju však zjasnia mohutné erupcie, aj v röntgenovom žiarení. Paradoxne oveľa silnejšie, než aké pozorujeme na väčšom a hmotnejšom Slnku. Proxima Centauri totiž patrí medzi takzvaných eruptívnych červených trpaslíkov. Nehľadiac na takéto občasné nestability ju však čaká dlhá budúcnosť. Žiariť by totiž mala ešte aspoň 4 bilióny rokov. Odhadovaný aktuálny vek vesmíru je oproti tomu „iba“ 13,7 miliardy rokov, čo je približne 292-krát menej. Proxima Centauri sa nachádza 0,24 svetelného roka od dvojhviezdy tvorenej dvomi hviezdami slnečného typu. Sú to alfa Centauri A a alfa Centauri B. Podľa všetkého s nimi obieha okolo spoločného ťažiska a teda dokopy tvoria trojhviezdu. Viaceré pátrania dosiaľ pri Proxime Centauri neobjavili nijakú planétu. Ak by ju aj voľajaká obiehala, obrovské erupcie materskej hviezdy by na takom telese opakovane ohrozovali život a zrejme znemožnili samotný jeho vznik (aspoň nie vo forme, akú poznáme). Nehľadiac na to sa Proxima Centauri stále považuje sa jeden z hlavných cieľov budúcich medzihviezdnych letov. Najoptimálnejšie v kombinácii s „návštevou“ spomenutej neďalekej dvojhviezdy alfa Centauri A/B. V nej sa už sa podarilo objaviť najmenej jednu planétu. Hubblov kozmický ďalekohľad zachytil Proximu Centauri aparatúrou WFPC 2 (Wide Field and Planetary Camera 2) cez infračervený filter (pásmo I, vlnová dĺžka 814 nanometrov) a optický filter (pásmo R, vlnová dĺžka 675 nanometrov). "}
