{"url": "https://www.aktuality.sk/clanok/835492/ministerka-kolikova-pozastavila-vykon-funkcie-dvom-sudcom-z-akcie-vichrica/", "title": "Ministerka Kolíková pozastavila výkon funkcie dvom sudcom z akcie Víchrica", "body": "Sudca Najvyššieho súdu SR Jozef Kolcun a sudkyňa Okresného súdu Bratislava I. Otília Doláková majú dočasne pozastavený výkon funkcie. Vo štvrtok o tom rozhodla ministerka spravodlivosti Mária Kolíková (Za ľudí). Oboch zadržala polícia v rámci stredajšej (28. 10.) akcie Víchrica. TASR o tom informoval hovorca Ministerstva spravodlivosti (MS) Peter Bubla. „V prípade ostatných sudcov nateraz takýto postup nie je otázkou dňa,“ informoval rezort s tým, že sudcovia David Lindtner a Jarmila Urbancová majú prerušený výkon funkcie sudcu a sudkyňa Katarína Bartalská má pozastavený výkon ešte na základe akcie Búrka. Plénum Ústavného súdu (ÚS) SR momentálne rozhoduje o žiadosti generálneho prokurátora o súhlas na vzatie do väzby troch obvinených sudcov. Ide o Jozefa Kolcuna, Jarmilu Urbancovú a Davida Lindtnera. Pri akcii s krycím názvom Víchrica zadržala v stredu (28. 10.) Národná kriminálna agentúra viaceré osoby. Médiá informovali, že okrem vyššie zmienených sudcov medzi nimi mal byť aj právnik a podnikateľ Zoroslav Kollár. "}
