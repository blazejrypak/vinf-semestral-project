{"url": "https://www.aktuality.sk/clanok/895516/cina-politika-tretieho-dietata/", "title": "Číňania budú môcť mať konečne aj tri deti. Poklesu populácie sa však už nevyhne", "body": "Vytvorila viac problémov, ako napokon vyriešila. Čínska politika jedného dieťaťa mala v 80. rokoch zastaviť niečo, čo sas vtedy javilo ako nekontrolovateľný rast populácie. Politiku jedného dieťaťa zrušili až v roku 2016 a nahradila ju politika dvoch detí. No aj to sa teraz mení. Čínska komunistická vláda aj naďalej obmedzuje počet povolených potomkov, no odteraz ich budú mať čínske rodiny až tri. Odborníci na demografiu však upozorňujú na problémy: Tento krok prišiel až príliš neskoro a najľudnatejšia krajina sa už o pár rokov aj tak nevyhne vymieraniu svojho obyvateľstva. „To, čo Čína potrebuje,“   profesor Wang Feng „nie je ďalšia štátna politika. Ale lepšia a spravodlivejšia spoločnosť.“ Politika jedného dieťaťa mala vyriešiť najmä problém, ktorý v Číne narastal ešte v 60. rokoch. Na jednej strane vtedy Čína prvýkrát začala zažívať rýchly hospodársky rast spojený aj s rastom populácie. No ten bol rýchlejší, ako krajina v tom čase dokázala zvládať. Mnohým Číňanom vtedy začalo chýbať dostupné bývanie a v niektorých častiach aj potraviny. Práve preto sa komunistická strana rozhodla zaviesť experiment v podobe obmedzenia počtu detí. Rodina, ktorá ich mala viac ako jedno, čelila pokutám a režim neskôr trestal aj ich druhonarodené deti. No odniesli si to aj čínske ženy, ktoré v mnohých prípadoch nútili podstúpiť sterilizáciu. Politiku si však odniesli aj čínski muži. Keďže čínske rodiny tradične preferujú najmä mužských potomkov, keď zrazu čínske páry mali možnosť mať len jedného potomka, preferovali chlapcov. V praxi sa tak často stávalo, že Číňanky čakajúce dieťa ženského pohlavia, oveľa častejšie podstupovali interrupcie. Prejavilo sa to aj na zložení celkovej populácie. V 80. a 90. rokoch v niektorých provinciách pripadalo na 120 dospelých mužov len 100 dospelých žien. Dnes v Číne na 113 mužov pripadá stále len 100 žien. V priemere 13-tim zo 100 čínskych mužov sa tak „neujde“ ženská partnerka. Odborníci sú však skeptickí, že najnovším opatrením sa čokoľvek zmení. Zrušenie politiky jedného dieťaťa v roku 2016 síce malo efekt na rast populácie, ten však bol len takmer nebadateľný a najmä krátkodobý. „Ak by bolo uvoľnenie rodinnej politiky efektívne, ukázalo by sa to už pri doterajšej politike dvoch detí,“ cituje agentúra Reuters ekonóma Hao Čoua. „Ale kto chce mať (v Číne) vlastne tri detí? Mladí ľudia, chcú maximálne dve. Základným problémom sú vysoké ceny bývania ale aj okolité obrovské tlaky,“ myslí si. Číne sa tak podľa odborníkov nepodarí zastaviť približujúci sa prepad populácie. K nemu príde pravdepodobne už v najblužších rokoch, predpokladá sa, že počet obyvateľov Číny začne klesať už do konca tohto desaťročia. A v priebehu najsledujúcich desaťročí už Čína príde o postavenie najľudnajtšej krajiny sveta. "}
