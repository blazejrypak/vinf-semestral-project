{"url": "https://www.aktuality.sk/clanok/562763/tyzden-v-kocke-daga-danisa-odkaz-ficovi-zacnite-s-vystahovanim/", "title": "Týždeň v kocke Daga Daniša: Odkaz Ficovi: „Začnite s vysťahovaním“", "body": "Premiér Fico by sa mal poobzerať po rýchlej sťahovacej službe. A po novom bývaní. Aby už nežil v luxusnom byte podnikateľa, ktorý robil miliónové podvody s DPH. Druhé vyšetrovanie podnikateľa Bašternáka sa skončilo. Bašternák podľa informácií portálu Aktuality.sk urobil to, čo sme avizovali – prejavil   Teda priznal vinu a mal doplatiť milióny eur do štátnej kasy. Pretože sa chce vyhnúť odsúdeniu a trestu. Ak sa táto kauza nemá skončiť ako komédia, prokurátor by mal trvať na stíhaní a treste pre Bašternáka. A nielen to. Priznanie Bašternáka dokazuje, že polícia pôvodne, po roku 2012 vyšetrovanie zanedbala alebo manipulovala. V prospech Bašternáka. Kauzu vtedy odpratala s tým, že nešlo o trestný čin. Až druhé vyšetrovanie, ktoré si po voľbách 2016 vynútila opozícia (a verejný tlak), nakoniec potvrdilo, že Bašternák obral štát o milióny eur. Bašternáka, kamaráta ministra vnútra Kaliňáka a vlastníka bytu, v ktorom žije Fico, zrejme na začiatku niekto kryl. Inými slovami: prokuratúra by sa mala zaujímať, či v prípade Bašternáka nebolo pôvodne marené vyšetrovanie. Organizovanou skupinou, ktorá profitovala z Bašternákovych podvodov. A mala vplyv na políciu a ľudí vo vláde... Podnikateľ Kočner sa po dlhšom čase ukázal na verejnosti. Prišiel na súd, cez ktorý si od Pavla Ruska vymáha milióny eur. Ide o časť zmeniek v závratnej sume 69 miliónov eur. Formálne mal byť na súde Rusko súperom Kočnera. Reálne však vystupujú v dojemnej zhode. Pretože v skutočnosti si Kočner nevymáha milióny eur od skrachovaného Ruska, ale od Markízy (ktorú Rusko v minulosti zastupoval). Markíza namieta, že zmenky sú vykonštruované, keďže o nich neexistovali nijaké účtovné záznamy. Rusko – akože protistrana Kočnera – však tvrdí presne to isté, čo Kočner. Z čoho by aj menej bystrý pozorovateľ mohol usúdiť, že Kočner a Rusko po rokoch rivality zrazu konajú v zhode. Aby vytĺkli milióny eur z Markízy. Kočnerova hra so zmenkami mala mať jednu silnú kartu – Pavla Ruska, ktorý na všetko prikývne. Nakoniec však môže byť Rusko najslabším a najrizikovejším miestom Kočnerovej stavebnice. Rusko je stíhaný pre podozrenie z objednávky vraždy (Volzová) a vyšetrovaný v kauze Gorila (ako exminister hospodárstva). Ak bude jeho stíhanie dostatočne účinné, časom sa môže zlomiť. A priznať farbu... V Nemecku nakoniec vzniká koalícia Merkelovej CDU a Schulzovych socialistov. Nemecké médiá ju komentujú ako „koalíciu porazených“, keďže dve najväčšie strany utrpeli vo voľbách rozsiahle straty. Ak to trochu zjednodušíme, v novej koalícii sa presadili menšie strany (na úkor Merkelovej CDU). Socialisti si vybojovali ministerstvo financií a podržali si ministerstvo zahraničných vecí. Obsadiť ho má líder socialistov Martin Schulz. Zástanca „Spojených štátov európskych“. A v istom zmysle radikál. Minulý rok navrhol, aby tí, ktorí budú brzdiť federalizáciu EÚ a neratifikujú novú ústavnú zmluvu, „automaticky  Bavorská konzervatívna CSU zas obsadí ministerstvo vnútra. A rovno premiérom Bavorska a lídrom CSU Seehoferom, ktorý tlačí na obmedzenie imigrácie... V konečnom dôsledku sa však zrejme na politike nemeckej vlády veľa nezmení. Bude taká, akí sú jej lídri. Vyčerpaná a recyklovaná. SpaceX amerického miliardára a inovátora Elona Muska (zakladateľ Pay Pal) má za sebou veľkú šou. Úspešne otestovala Falcon Heavy, najsilnejšiu raketu s pomerne nízkymi prevádzkovými nákladmi. Len pre porovnanie: štart Falcon Heavy stál 90 miliónov dolárov. Čo sa v prepočte na eurá podobá sume, akú si chcel za právne služby slovenskej vláde naúčtovať advokát Bžán. Falcon Heavy si vyslúžil prívlastok „prelomový projekt“. Je to trochu prehnané. Vo vedeckom zmysle prelomový nie je. Vyzerá skôr ako nová forma zábavného priemyslu. V prvej, testovacej fáze mierne šibnutá...  Priznal to aj Elon Musk: „Bláznivé nápady sa stali skutočnosťou“. Musk cez test novej rakety vystrelil   Tesla Roadster. Za volantom sedí figúra Starmana, cestu natáčajú kamery. To však nie je pointa, ale len malý Muskov úlet. Pointou (po úspešnom testovaní) má byť vesmírna turistika. Najskôr na Mesiac. Neskôr možno aj na Mars. Musk tvrdí, že odštartoval „vesmírne preteky“. Tentokrát to nie sú preteky veľmocí, ale súkromných firiem. Hoci podporovaných vládami (Muskove firmy   na podporu inovácií päť miliárd dolárov). Konkurentom Muska je napríklad Jeff Bezos, zakladateľ Amazonu, ktorý robí lety do stratosféry, či zbrojársky koncern Lockhead Martin. Toto je asi podstata veci pri nových kozmických programoch. Nadnárodné súkromné kolosy (ktoré ešte pred pár rokmi neexistovali) sú v technologických inováciách, v dátach a napokon aj vo finančných možnostiach ďalej, ako zadĺžené národné vlády. A nemusí to ostať len pri vesmírnej zábave a turistike.  Niektoré sú také silné a gigantické, že im je Zem malá. A skôr či neskôr sa začnú obzerať po „privatizácii“ časti Mesiaca, Marsu alebo energie zo Slnka. "}
