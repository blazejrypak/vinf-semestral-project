{"url": "https://www.aktuality.sk/clanok/232134/komentar-japonsko-za-zrkadlom/", "title": "Komentár: Japonsko za zrkadlom", "body": "Skúmanie tejto krajiny a ľudí v nej môže byť pre unavený svet inšpiráciou: mnohé veci je možné v našich hlavách a spoločnostiach zorganizovať jednoduchšie, a tak účelnejšie. Britský antropológ Alan Macfarlane nechcel zostať premúdretým akademikom, ktorý zapadnutý prachom vo svojej pracovni opisuje svet a vymýšľa recepty na jeho reformu. Rozhodol sa spoznať Japonsko „na vlastnej koži“. Výsledkom jeho snahy „pretlmočiť“ Japonsko je populárnym štýlom napísaná kniha Japonsko za zrkadlom (Kniha Zlín 2013). Priznáva, že si v tejto krajine pripadal ako Alenka v ríši divov. To ho ešte viac naštartovalo, aby prenikol aj do intímnejších oblastí myslenia Japoncov a pochopil logiku ich spôsobu života. Väčšine ľudí zo Západu sa nikdy nepodarí Japonsko pochopiť. Hoci dnes ide o extrémne modernú a technologicky vyspelú krajinu, netreba sa nechať oklamať elektronikou a autami. Na japonských ostrovoch platia vlastné zákony v každej oblasti uvažovania a konania. Japonci sú považovaní za násilných ale aj mierumilovných, drzých a vychovaných, nepoddajných i prispôsobivých, konzervatívnych rovnako ako za milovníkov novôt. Japonsku kraľuje estetika. Ide o krajinu podriadenú jemnej kráse. Všetky papierové vystrihovačky, umelecky aranžované kvetiny, kaligrafia a skvostné záhrady – to všetko poukazuje na základnú hodnotu. Japonské umenie sa predstavuje v zmenšenine, je len náznakom, nenápadným symbolom. Neexistuje hranica medzi umelým a prírodným, domácim a divokým – toto vedie k veľmi slobodnému vzťahu k sexualite (väčšina hotelov ponúka pornokanály a v japonských denníkoch nie sú výnimočné obrázky súložiacich párov) či nahote a mnohým iným prejavom, ktoré sú Európanom nezrozumiteľné. Nie je duša a telo, jediné, čo jestvuje, je jednota a harmónia. Japonci dlhodobo vnímajú „západné“ postoje k sexu ako pokrytecké, oplzlé a pochybne mystické. Ešte inšpirujúcejšie sú pre hľadačov tretích ciest postrehy Macfarlana venované vnímaniu bohatstva. Znovu sa nezaobídeme bez pochopenia súvislostí. Japonsko je vodnou ríšou. Väčšina krajiny je dostupné po vode. „Výdatné monzúnové dažde umocňujú dojem zahmlenej, vodou zmáčanej civilizácie.“ Zemetrasenia, ku ktorých dochádza často aj v rozmedzí niekoľkých dní, dávajú životu tam taký nádych pominuteľnosti, aký iní ľudia v ostatných končinách sveta nikdy nepoznali. K tomu sa pridávajú sopky a vulkány. Sklenené okná a ťažké budovy tu nemali šancu. Zostávali tenké bambusy, drevo a papier. Ak chceli obyvatelia týchto ostrovov prežiť, museli tvrdo pracovať na maličkom kúsku pôdy a pomáhať si drancovaním mora. Táto historicky podmienená vytrvalosť a pracovitosť vysvetľuje industriálny zázrak a schopnosť Japonska zrekonštruovať krajinu po zničení Hirošimy a Nagasaki. Dosahujú najlepšie možné výsledky tými najjednoduchšími spôsobmi s minimálnou potrebou času, práce a materiálu. Táto vynaliezavosť je evidentná pri pohľade na mnohoraké hračky. Súčasne im však chýba vášeň pre stroje. Zásobujú svet novinkami v oblasti počítačových technológií, a pritom často počítače ignorujú. Ich skutočnými záujmami je krása, stálosť, elegancia a obojstranná úcta, nie výroba a používanie prístrojov. Napriek tomu, že dnes je Japonsko na špičke ekonomicky významných krajín, japonské podniky sú naďalej spravované na základe polosocialistických a dosť centralizovaných princípov. Počíta sa vlastne s kolektívnym vlastníctvom. Ľudia sa pohybujú vo vzťahoch, ktoré sú zabehnuté a majú rôznu citovú hĺbku – tento postoj preniká aj podnikanie a ekonomiku. Pri nakupovaní a mrhaní peňazí panuje odstup a potláčanie túžby. „Japonsko predstavuje výzvu konvenčným ekonomikám. Nie je len nekapitalistická, ale nie je ani komunistické. Ide treťou cestou.“ Na povrchu odráža japonské zrkadlo západnú technológiu, vedu a ekonomiku. Keď do nej vstúpime, zistíme, že všetko je inak. Ekonomické myslenie vychádzajúce z predpokladu maximalizácie osobného prospechu vo väčšine japonskej spoločnosti neplatí. Ďalšie témy, ktorým sa britský antropológ v súvislosti s Japonskom venuje, ešte viac prehlbujú úžas nad japonskou jedinečnosťou. Japonci žijú v iných mentálnych svetoch. Ich reč nie je iba zbierkou slov, ale vyjadrením vzťahu. Hovoria nejasnou a dvojznačnou rečou, hľadajú v reči svoju pozíciu voči partnerovi v dialógu. Nezriedka sa stáva, že Japonec až po polhodine nájde ten správny „tón“, ktorým sa prihovorí druhému, aby zadefinoval svoje emócie voči nemu. Premýšľanie o Japonsku nie je iba čítanie pre milovníkov exotiky a zemepisu. Po rokoch západnej nadvlády sa ťažisko sveta presúva späť do Ázie. Japonsko sa dokázalo vyrovnať Západu v jeho vlastnej hre – kapitalistickej výrobe – a pritom sa odmietlo nechať dotlačiť k zavrhnutiu svojich základných hodnôt. Pozerať sa na túto krajinu znamená hľadieť do budúcnosti. Ak sme ohrozovaní samými sebou, je nevyhnutné hľadať cesty harmónie a udržateľného pokroku. Japonsko nikto len tak neskopíruje. Ale poučiť sa z pohľadu za zrkadlo môže každý.  "}
