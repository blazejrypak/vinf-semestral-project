{"url": "https://www.aktuality.sk/clanok/fxcb98n/vybuch-pri-kabulskej-mesite-si-vyziadal-najmenej-osem-mrtvych/", "title": "Výbuch pri kábulskej mešite si vyžiadal najmenej osem mŕtvych", "body": "Najmenej osem mŕtvych a 20 zranených si vyžiadal mohutný výbuch, ku ktorému došlo v nedeľu pred druhou najväčšou mešitou v afganskej metropole Kábul. Informovala o tom spravodajská televízia al-Džazíra s odvolaním sa na zdroj z miestnych bezpečnostných služieb. V mešite Íd Gáh práve prebiehala posledná rozlúčka so zosnulou matkou významného predstaviteľa a hlavného hovorcu vládnuceho radikálneho hnutia Taliban Zabíhulláha Mudžáhida. K výbuchu došlo neďaleko početného davu civilistov, ktorí boli zhromaždení pri vstupe do mešity. Medzi obeťami sú údajne len civilisti, a nie ozbrojenci a predstavitelia Talibanu. Zabíhulláh Mudžáhid ešte v sobotu na Twitteri zverejnil informáciu o konaní poslednej rozlúčky a pozval na ňu \"všetkých ľudí a priateľov\". Svedkovia uvádzajú, že po výbuchu sa z okolia mešity ozývali výstrely, údajne medzi bojovníkmi Talibanu a militantmi z afganskej odnože tzv. Islamského štátu (IS). Podľa al-Džazíry boli v súvislosti s výbuchom zadržaní traja podozriví. Terčom útoku mali byť údajne činitelia Talibanu, ktorí prišli na rozlúčku z Mudžáhidovou matkou, predovšetkým predstavitelia ministerstva obrany talibanskej dočasnej vlády. K útoku sa bezprostredne nikto neprihlásil. Od polovice augusta, keď moc v Afganistane prevzalo fundamentalistické hnutie Taliban, však vzrástol počet útokov páchaných džihádistami z IS, čo vyvolalo obavy z vypuknutia rozsiahlejšieho konflitku medzi oboma súperiacimi militantnými skupinami. "}
