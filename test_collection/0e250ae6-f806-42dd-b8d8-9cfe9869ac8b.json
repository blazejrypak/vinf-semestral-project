{"url": "https://www.aktuality.sk/clanok/142720/madarsko-vrah-romov-zabija-osamoteny-domnieva-sa-sef-vysetrovatelov/", "title": "MAĎARSKO: Vrah Rómov zabíja osamotený, domnieva sa šéf vyšetrovateľov", "body": "Podľa jeho slov mohlo k tomuto prelomu dôjsť pri prvej – dvojnásobnej vražde v Nagycsécsi, kde vlani v novembri neznámi páchatelia hodili zápalné fľaše a strieľali z brokovnice na dva rómske domy stojace naproti sebe. Na mieste zabili muža a ženu stredného veku. Šéf vyšetrovateľov predpokladá, že vražda v Nagycsécsi spôsobila rozkol v skupine útočníkov. Ako dodal, v skupine páchateľov mali členovia rôzne úlohy a rôznu motiváciu, preto aj ich trestné stíhanie môže byť rozličné. V radoch polície sa podľa jeho vyjadrenia prikláňajú k tomu, že vraždí už iba jedna osoba.  Polícia priebežne dostáva informácie od obyvateľstva, doposiaľ preverili 150 oznámení. Kriminalisti nebudú hľadať kontakt s členmi organizovaného podsvetia, ale ak títo disponujú informáciami \"na predaj\", môžu sa obrátiť na políciu, ktorá očakáva informácie aj z kruhu páchateľov alebo ich rodinných príslušníkov, konštatoval Petöfi. Podľa kriminalistov je vrahom cieľavedomý človek, ktorý sa drží pevne svojich prostriedkov a plánov. Nejasná je zatiaľ motivácia, vek a vzdelanie páchateľa, isté ale je, že so zbraňou narába nadpriemerne.  Portál pripomína, že 13-ročné rómske dievčatko, ktoré bolo v obci Kisléta postrelené, je už mimo ohrozenia života. Pravdepodobne jedinú očitú svedkyňu vraždy z 3. augusta, keď zastrelili 45-ročnú Rómku, prebrali lekári z umelého spánku. Pri sérii 16 násilných trestných činov namierených voči Rómom bolo od vlaňajšieho júla zranených 49 osôb a šesť zavraždených. "}
