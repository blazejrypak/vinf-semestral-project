{"url": "https://www.aktuality.sk/clanok/506587/komentar-daga-danisa-ked-si-slovenskych-oligarchov-kupuju-cinania/", "title": "Komentár Daga Daniša: Keď si slovenských oligarchov kupujú Číňania", "body": "Ak sa   , budeme môcť povedať, že Číňania sa tlačia hlboko do biznisu slovenských finančných skupín a slovenských oligarchov. Investori z CEFC China minulý rok   prejavili záujem o vstup do Penty (ktorú ovládajú Haščák a Dospiva). Penta čínsky kapitálový vstup odmietla a pristúpila len na partnerskú dohodu pri predaji aktív. Tento rok CEFC vstupuje do finančnej skupiny J&T Finance Group, kde má získať polovicu akcií (ovládajú ju Tkáč a Jakabovič). Tým ovládne aj Poštovú banku. CEFC China tiež údajne prejavila záujem o EPH Daniela Křetínského, ktorý vlastní akcie v skupine SPP, Stredoslovenskej energetike a najnovšie aj v Slovenských elektrárňach. A nakoniec: uchádzať sa mala – hoci neúspešne – aj o košickú U. S. Steel. Čínska CEFC ukazuje v Česku a na Slovensku pomerne agresívnu investičnú politiku. A široký záujem o kapitálový vstup do dôležitých podnikov. Číňania v Česku ani na Slovensku nepatria medzi dominantných investorov. No keby sa ich vyššie spomínané záujmy naplno presadili, stali by sa mimoriadne silným hráčom v slovenskom biznise. O vplyv by sa delili so slovenskými finančnými skupinami a oligarchami... A to by mohol byť skôr problém, ako prínos. Čínsky kapitál má totiž inú povahu ako západný. Do veľkej miery podlieha čínskej štátnej regulácii a „spolupráci“ s čínskou vládou. Teda, je menej odolný voči politickým zásahom. A politickým záujmom. Práve toto mal byť jeden z dôvodov, prečo čínsky investor pozastavil prevzatie košickej železiarne U. S. Steel (Čína mala pre menové a finančné problémy dočasne zastaviť vývoz čínskeho kapitálu).  Navyše, o čínskej CEFC takmer nič nevieme. Je jednotkou medzi súkromnými firmami v Šanghaji a šestkou v Číne. Založiť ju mal mladý čínsky podnikateľ Jie Ťien-ming (dnes je približne vo veku zakladateľov J&T, s ktorými si vraj dobre rozumie). Podľa českých investigatívnych novinárov je však akcionárska štruktúra neprehľadná – nie sú známi všetci koncoví vlastníci. Český ekonomický   , že vlastníci CEFC môžu mať väzby na čínske spravodajské služby a vojenskú rozviedku. Informáciu sa však nepodarilo potvrdiť, zástupcovia CEFC sa proti nej dôrazne ohradili. V každom prípade platí, že CEFC má pomerne špecifický investičný rukopis. Neinvestujú do obchodu (prístavy, letiská, dopravné firmy), ako to robí väčšina čínskych fondov v západnej Európe. Láka ich skôr energetika, banky, médiá, futbalové kluby v postkomunistických krajinách. Čo je terén miestnych oligarchov.  A za partnerov si vybrali česko-slovenské finančné skupiny, ktoré pri svojom „podnikaní“ využívajú politické väzby a politický vplyv. Prípadne to, čo diplomaticky voláme provízie.  Slovom, láka ich súkromný biznis s dobrým politickým (štátnym) poistením výnosov. Akurát vo výrazne väčšom rozsahu, aký si mohli dovoliť ich slabší slovenskí bratranci. "}
