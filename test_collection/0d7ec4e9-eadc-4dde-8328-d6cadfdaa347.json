{"url": "https://www.aktuality.sk/clanok/ccwl49j/komentar-lubomira-jaska-kollarovi-prestal-svietit-majak-to-ma-byt-novinka/", "title": "Komentár Ľubomíra Jaška: Kollárovi prestal svietiť maják. To má byť novinka?", "body": "Boris Kollár v tejto vláde nepredvádza nič zásadne nové, o čom by sa nevedelo aj dávnejšie. Ukazuje svoj vydieračský anticharakter a trúfalosť. To má byť niečo prekvapivé? Igor Matovič, ktorý sa podujal do koalície pozvať aj Borisa Kollára, bol vedený predstavou vlády s ústavnou väčšinou v parlamente. Číselná prevaha sa postupne scvrkla. Okrem toho padla jej kvalita i súdržnosť.  Ústavná väčšina nepriniesla žiadne oslňujúce výsledky. Bola dobrá akurát na to, aby slúžila ako „vankúš” pri postupných odchodoch a presunoch vládnych poslancov.  Najnovšie Matovičove varovania pred možným koncom spolupráce s Kollárom vracajú lídra najsilnejšej vládnej strany do stredu politického diania. Akurát sa patrí pripomenúť, že vláda má už nového premiéra, ktorý však banálnymi rečami o pokoji a tlmení konfliktov Kollára nevyrieši.  Rozchod s Kollárom nie je žiadna maličkosť. Ide o takú číselnú zmenu koalície, ktorá by ju fakticky priblížila ku koncu.  Ak by aj vláda vydržala, znamenalo by to neustále handrkovanie o podporu nezaradených poslancov. A to - ako už zo skúsenosti vieme - nepomôže jej imidžu ani reálnemu vládnutiu. Reakcia Borisa Kollára na konečne zásadnejší vzťahový problém je prekvapujúco pokojná. V jeho hlave už bežia desiatky možných scenárov. Vie, že sa nemusí trápiť mravnou dilemou, zodpovednosťou alebo záujmom krajiny. Všetky scenáre spejú k jedinému bodu, ktorým je jeho vlastný prospech. Najsrandovnejšie na celej veci je, že nikto netuší, či je lepšie priať si Kollárov odchod (nikdy v tej vláde nemal byť) alebo v mene jej pokračovania si želať dohodu a slávnostné rozsvietenie majáka.  Odcudzenie Kollára od zvyšku vlády je totiž len zvýraznením vládnej bezmocnosti a rezignácie. Nech to dopadne akokoľvek, uzemnenie Kollárovej rozdrapenosti sa nateraz zdá užitočné. Pre neho aj pre štát.  "}
