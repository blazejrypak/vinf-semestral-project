{"url": "https://www.aktuality.sk/clanok/782714/martin-kvietik-korupcia-agrodotacie-oploteny-les-ochranari/", "title": "Dostali státisíce od štátu, oplotili les. Firmám šéfuje Kvietik z úplatkárskej kauzy", "body": "Železná brána a vysoký plot rozdelili les za obcou Rybník na dve polovice. Za plotom ostalo takmer 300 hektárov dubového lesa a zver, ktorá potrebuje migrovať. Pred plotom z času na čas zastavia prekvapení cyklisti a turisti, ktorí tadiaľ zvykli prechádzať až do susednej dediny Pukanec. Hoci zvernica zasahuje aj do území európskeho významu Čajkovské bralie a Hodrušská hornatina, úrady ju povolili aj bez posudzovania vplyvov na životné prostredie. Za zvernicou stoja spoločnosti s väzbami na finančníka Martina Kvietika, ktorý nedávno skončil na polícii pre agrodotačnú korupčnú kauzu Dobytkár. Syn známeho herca a kamarát šéfa SNS Andreja Danka mal s dnes už bývalým šéfom Pôdohospodárskej platobnej agentúry (PPA) Jurajom Kožuchom zobrať na úplatkoch státisíce eur. Na príbehu zvernice v chránenej krajinnej oblasti Štiavnické vrchy však nie je zaujímavá iba úloha oligarchu Kvietika či ignorovanie posúdenia vplyvov na životné prostredie, ale aj likvidácia desiatky rokov existujúcich spojníc medzi okolitými dedinami a nezáujem o potreby ľudí žijúcich pod Štiavnickými vrchmi.  Otázniky vzbudzujú tiež štedré dotácie pre firmy vlastniace stovky hektárov lesa a zriaďovateľa zvernice od spomínanej platobnej agentúry, ktorá každoročne rozdeľuje štátne dotácie a eurofondy za stovky miliónov eur. Rovnako tak cena, za akú finančník nakúpil tisícky hektárov lesa v chránenom území Štiavnických vrchov. Na oplotený les v Štiavnických vrchoch nás upozornila amatérska fotografka Kris Holková. „Chodím fotografovať jelene. Po oplotení územia som si všimla, ako zver zmätene pobehuje okolo plota a nevie sa dostať k rujoviskám,“ opísala situáciu spred niekoľkých mesiacov v čase ruje. O pár týždňov nato sme sa boli pozrieť v dubovo-hrabových lesoch ležiacich v druhom stupni ochrany aj my. K oplotenej zvernici vedie asfaltka, ktorú vybudovali podľa miestnych ešte za bývalého starostu Rybníka ako protipožiarnu cestu z eurofondov. V priebehu pár minút nás na ceste minuli dva kamióny naložené drevom, smerujúce do Rybníka. Domáci nám potvrdili, že autá s nákladom dreva prechádzajú cez dedinu každý deň.  Zvernicu v lese zriadila Karpatská lesnícka spoločnosť so sídlom v Tekovskej Breznici, ktorá tu chce chovať jeleniu a muflóniu zver. Predseda predstavenstva spoločnosti Miloš Juríček však odmietol, že by v lese prebiehala intenzívna ťažba. „Oplotená časť je súčasťou lesného celku Devičany, ktorej obhospodarovateľom je Karpatská lesnícka spoločnosť a tá tu hospodári podľa schváleného programu starostlivosti o les. Ide len o výchovné zásahy,“ tvrdil Juríček. Dodal, že obcou prechádzajú kamióny aj z iných lesných subjektov hospodáriacich v tejto lokalite. Cestu do oplotenej časti lesa poznajú miestni ako cestu k domcu. Odtiaľ zrejme pochádza aj názov zvernice – Rybnícky domec. Jej rozloha je podľa projektu 293,51 hektárov. Kedysi tu stáli dve horárne, jedna z nich medzičasom schátrala a spadla. Druhá je pravdepodobne stále funkčná. Juríček poznamenal, že aktuálne zvažujú jej rekonštrukciu a slúžiť by mala pre potreby zvernice. Novú budovu stavať neplánujú. Takmer 300-hektárová zvernica za vysokým plotom je súčasťou majetku dvoch firiem – MK Brothers a Forestial, ktorým šéfuje kontroverzný oligarcha Kvietik. Spoločnostiam patrí v Štiavnických vrchoch celkovo vyše 3300 hektárov lesných pozemkov. Väčšinu vlastnia firmy od roku 2005, zvyšok prikúpila MK Brothers v roku 2009. Hoci skupina Slavia Capital tvrdí, že Kvietik uvedené spoločnosti – Forestial a MK Brothers – nevlastní, viaceré indície potvrdzujú jeho kľúčový vplyv.  Juríček, ktorý vystupuje za zriaďovateľa zvernice – Karpatskú lesnícku spoločnosť, tiež podniká so spoločnosťou Slavia Capital a pred Kvietikom figuroval aj vo firme Forestial – vystriedali sa v kresle predsedu predstavenstva. V oboch firmách dnes okrem Martina Kvietika ako predsedu predstavenstva vystupujú jeho syn Marek a otec, známy herec Štefan Kvietik s manželkou Evou. Všetci traja sú v dozorných radách uvedených spoločností. Na väčšinu lesných pozemkov má záložné právo Slavia Capital Group. V nej je Martin Kvietik polovičným vlastníkom. Zaujímavé sú okrem vlastníckeho pozadia aj ceny, za aké Forestial a MK Brothers pôdu v Štiavnických lesoch nakupovali. Z účtovných uzávierok oboch firiem vyplýva, že rozsiahle pozemky – bez stavieb – získali za takmer 1,8 milióna eur. Spoločnosť Forestial má totiž niekoľko rokov po sebe medzi   pozemky ocenené na 1,6 milióna eur. Podobne spoločnosť MK Brothers eviduje dlhodobo medzi   pozemky v hodnote 181-tisíc eur. Odborníčka na účtovníctvo potvrdila, že uvedené sumy zodpovedajú kúpnej cene pozemkov v danom čase, teda od roku 2005 a v roku 2009. V prípade, že v účtovníctve nedošlo k chybe a uvedené platí, pri 3300 hektároch vychádza cena za hektár na 545 eur, čo je 0,055 eur za meter štvorcový. Aktuality.sk porovnali viacero inzerátov, na základe ktorých sa dnešné ceny (k aprílu 2020) lesných pozemkov pohybujú v rozpätí od 38 centov za meter štvorcový do 10 eur za meter štvorcový. Väčšina ponúk však oscilovala okolo jedného eura za meter štvorcový – čiže 10-tisíc eur za hektár.  V praxi to znamená, že firmy s väzbami na Kvietika nakupovali pozemky 18-krát lacnejšie, ako by kupovali dnes. Ceny lesných pozemkov za posledných 15 rokov však nerástli 18-násobne, a teda spoločnosti Forestial a MK Brothers získali lesy za dobrú cenu.  Patrícia Packová zo skupiny Slavia Capital však odmietla, že by firmy Forestial a MK Brothers získali lesy za podtrhové ceny: „Ceny pozemkov boli na dané obdobie obvyklé a reflektovali dostupne známe okolnosti.“ Konkrétne sumy z daných rokov odmietla zverejniť s odvolaním sa na chýbajúci súhlas. „Keďže ide o transakcie medzi súkromnými osobami bez účasti štátu, podliehajú tieto obchodnému tajomstvu a Slavia Capital aktuálne nedisponuje súhlasom so zverejnením konkrétnych kúpno-predajných relácií,“ uzavrela Packová. Keďže šéf predstavenstva oboch firiem Martin Kvietik skončil na polícii v korupčnej kauze Dobytkár, kde sa točia úplatky v celkovej hodnote šesť miliónov eur za „sprostredkovanie“ agrodotácií z PPA, pozornosť vyvolávajú aj státisíce pre akciovku MK Brothers. Firma získala v roku 2010   vo výške 863 624 eur. Na čo peniaze dostala, nie je jasné, keďže pôvodná zmluva nemusela byť v tom čase zverejnená. Zverejnený je len dodatok, ktorý neobsahuje žiadne podrobné informácie. Dodatok podpísal v zastúpení vtedajšieho šéfa PPA Stanislava Grobára dnes už bývalý výkonný riaditeľ agentúry Ľubomír Partika, známy z medializovanej videonahrávky podnikateľa s vínom Štefana Duča. Partika na videu hovorí: „Necelých päť miliónov, preto beriem päť percent.“ Partika dnes sedí vo väzbe a stíhajú ho pre prijímanie úplatku. Elitní policajti z NAKA zasahovali priamo v jeho luxusnej vile v Rusovciach. Úspešná pri čerpaní tzv. nenávratných finančných príspevkov a iných foriem štátnej podpory bola aj Karpatská lesnícka spoločnosť. Od PPA a Národného lesníckeho centra (NLC), ktoré do nástupu novej vlády spadali do pôsobnosti vtedajšej ministerky pôdohospodárstva Gabriely Matečnej – nominantky SNS, získala štedrú podporu. Podľa údajov z centrálneho registra zmlúv dostala od týchto štátnych organizácií len v uplynulých štyroch rokoch viac ako milión eur. V rokoch 2016 a 2018 vypracovalo Národné lesnícke centrum Karpatskej lesníckej spoločnosti programy starostlivosti o les, ktoré potrebuje každý lesný hospodár. Program za vyše 18-tisíc eur pre lesný celok Devičany, kde je aj zvernica, im vypracovali na roky 2016 až 2025.  O dva roky neskôr vypracovalo NLC program starostlivosti o les aj pre lesné celky Žarnovica a Chválené za vyše 43-tisíc eur. Program pre tieto lesné celky platí do roku 2027.  Pred dvoma rokmi zas Karpatská lesnícka spoločnosť požiadala PPA o podporu v lesnom hospodárstve na plnenie mimoprodukčných funkcií lesov. Žiadala vyše 181-tisíc eur, no agentúra jej priklepla menej – vyše 46-tisíc eur. Zo zmluvy nie je jasné, o aké mimoprodukčné funkcie lesa malo ísť. Karpatská lesnícka spoločnosť však nepodniká len v lesnom hospodárstve, ale aj v mäsopriemysle. Na výrobu regionálnych mäsových výrobkov v Žarnovici a Tekovskej Breznici získala cez PPA v roku 2016 nenávratný finančný príspevok takmer 900-tisíc eur. Zdá sa však, že Karpatská lesnícka spoločnosť má dobré meno nielen v organizáciách spadajúcich donedávna pod nominantku SNS Matečnú, ktorá sa v nedávnych parlamentných voľbách uchádzala o poslanecké kreslo ako päťka na kandidátke národniarov.  Na zriadenie zvernice nestačil len súhlas majiteľov lesných pozemkov. Zámery spoločnosti sa mohli uskutočniť aj vďaka štátnym ochranárom z CHKO Štiavnické vrchy, ktorí sa musia vyjadriť ako orgán ochrany prírody na zriadenie akéhokoľvek oplotenia za hranicami zastavaného územia. Ako inak si možno vysvetliť, že im neprekážalo oplotenie značnej časti lesa za obcou Rybník, ktorý zasahuje nielen do chránenej krajinnej oblasti Štiavnické vrchy, ale aj do území európskeho významu – Čajkovské bralie a Hodrušská hornatina. Súhlasne sa vyjadrili aj ďalšie úrady – pozemkové a lesné odbory na okresných úradoch v Leviciach a Žiari nad Hronom, Okresný úrad Levice, odbor starostlivosti o životné prostredie, ako aj Regionálna veterinárna a potravinová správa v Leviciach. Úrady zvernicu povolili bez potreby vykonať posudzovanie vplyvov na životné prostredie, tzv. EIA.  Juríček z Karpatskej lesníckej spoločnosti tvrdí, že získali všetky potrebné súhlasy od úradov a majiteľov pozemkov. Zdôrazňuje, že po celom obvode zachovali aj prirodzené migračné trasy zveri. Faktom je, že názory ochranárov na oplotenie lesa sa rôznia. Vo všeobecnosti platí, že zvernice fragmentujú prírodné ekosystémy, čo je v rozpore s cieľmi ochrany biodiverzity. Kým štátni ochranári z CHKO Štiavnické vrchy nepredpokladali, že by oplotenie mohlo tvoriť významný bariérový prvok, susedná obec Tekovská Breznica si zriadenie zvernice uviedla priamo do územného plánu ako činnosť s možným negatívnym vplyvom na ochranu biotopov v Hodrušskej hornatine.  Samotní štátni ochranári na jednej strane tvrdia, že ploty a ohradníky vrátane ciest, diaľnic, železníc či sídelných štruktúr možno považovať za migračné bariéry, ktoré bránia voľnému pohybu živočíchov v krajine. Na druhej strane uvádzajú, že oplotenie lesa na rozdiel od pozemných komunikácií (hlavne vysoko frekventovaných), ktoré vytvárajú dlhé línie a tvoria často neprekonateľnú bariéru pre migráciu, dokážu nejakým spôsobom obísť. Po dokončení zvernice plánuje CHKO Štiavnické vrchy v lokalite kontrolu.  Ochranár a tvár Iniciatívy My sme les Erik Baláž má však na oplotenie jednoznačný názor – plot je umelou bariérou.  Upozorňuje, že v prípade zvernice ide o veľkú ohradenú časť lesa, čo môže mať nezanedbateľný vplyv na migrujúcu zver, ktorá sa v zime presúva do vyšších polôh a v lete schádza nižšie. Zároveň to môže zasiahnuť aj populácie ďalších druhov, preto mal byť podľa neho projekt zvernice podrobený posudzovaniu vplyvov na životné prostredie. Aj podľa odborníka WWF Slovensko na veľké šelmy Jerguša Tesáka môže oplotenie obmedziť tok génov v rámci populácie.  „Všeobecne pri vzniku zverníc dochádza k obmedzeniu migrácie či zabratiu územia voľne žijúcim živočíchom, pre ktoré sa oplotené územie stáva nedostupným. Ak je postavené v migračnom koridore, pomocou ktorého sú populácie živočíchov navzájom prepojené, dochádza k vzniku umelej bariéry, a teda k obmedzeniu migrácie, čo môže viesť k obmedzeniu toku génov v rámci populácie,“ dodal Tesák. Podľa Baláža môže mať zvernica aj ďalšie negatívne vplyvy, ktoré môžu byť spojené s rozširovaním nepôvodných drevín, ktoré majú dobré podmienky najmä pri krmoviskách. Ako vyzerá oplotenie zvernice Rybnícky domec, sme sa presvedčili na vlastnej koži. Po spomínanej asfaltke, ktorá má slúžiť ako protipožiarna cesta, sme sa dostali až k mohutnej železnej bráne s dubovým motívom a precíznemu oploteniu. Asfaltka síce pokračovala aj za bránou, my sme sa však ďalej nedostali. Plot zastavil nielen zver, zrušil tiež turistický chodník v území. Vydali sme sa preto pozdĺž plota, aby sme obišli oplotenú časť lesa.  Na jeho okraji sme sa stretli zoči-voči s jeleňom, ktorý bol mimo oplotenej časti. Inde nám cez cestu prebehlo niekoľko sŕn. Po asi päťkilometrovom okruhu sme prešli okolo stanoviska poľovníkov, kde stála maringotka a kladka na zavesenie ulovených zvierat. Na zemi bolo vidieť zvyšky zvierat. O kúsok ďalej sme vyšli na otvorenú lúku. Po okraji lesa bolo vidno viacero posedov. Pred jedným stál senník a krmovisko so spálenou trávou. V okrese Levíc pôsobí podľa registra Národného lesníckeho centra okolo 70 poľovných združení, v oblasti Rybníka len jedno – Poľovnícke združenie Rybník. Údaje sú z roku 2008. Streľbu z lesa neraz počuje aj naša sprievodkyňa a fotografka Kris Holková, keď leží prikrčená a číha s fotoaparátom v ruke na zver. Juríček priznal, že v oblasti sa poľuje a zvernica je súčasťou uznaného poľovného revíru: „Chov a lov zveri sa preto plánuje pre celý poľovný revír a nie samostatne v uznanej zvernici.“ Zároveň zdôraznil, že cieľom vybudovania zvernice Rybnícky domec nie je lov zveri, ale cieľavedomý chov a šľachtenie geneticky vysokohodnotenej jelenej a muflónej zveri. Keď sme sa na zvernicu pýtali obyvateľov Rybníka, o oplotenom lese nechceli veľmi hovoriť. Ak už sa s nami aj dali do reči, miesto nenazvali inak ako Kvietikov les. Pýtali sme sa ich, ako si zvykali na oplotenie aj ťažbu dreva. Brána a plot pribudli podľa domácich zhruba pred rokom. Od zákazníčky v miestnych potravinách sme sa dozvedeli, že pôvodne reagovali Rybníčania na plot emotívne. Vraj spísali petíciu, pustili sa aj do plota a párkrát ho poškodili, no potom odpor ustál. Ubudlo aj cyklistov a turistov. „V Levickom okrese nie je veľa možností vyraziť si do lesa, lebo v okolí sú samé roviny. Je smiešne, že cesta, ktorá tu bola desaťročia, tu zrazu nie je a teraz sa nedostanete ďalej ako pár kilometrov. Cestu využívali viaceré školy na vzdelávanie, agroturistiku či turisti zo široka-ďaleka,“ opisuje fotografka Kris Holková. Mnohým prekáža, že cez obec denne prejde aj niekoľko kamiónov s drevom. Kto ťaží, však povedať nevedia.  Na otázku, čo má byť v oplotenej časti, najčastejšie odpovedajú: nevieme. Dodávajú tiež, že žiadne verejné stretnutie v obci k tomu nebolo. Juríček tvrdí opak, vraj mali k tomu v obci stretnutie s miestnymi.  Niekoľkokrát sme sa pokúšali spojiť aj so starostkou Rybníka Danielou Trňanovou. Hoci si otázky vypýtala na e-mail, neskôr prisľúbila odpovedať aj telefonicky, napokon sme odpovede nedostali. Po čase už nereagovala ani na SMS správu. "}
