{"url": "https://www.aktuality.sk/clanok/99k3d6p/prezidentka-caputova-iniciovala-s-islandskou-premierkou-vyzvu-na-podporu-prav-afganiek/", "title": "Prezidentka Čaputová iniciovala s islandskou premiérkou výzvu na podporu práv Afganiek", "body": "Prezidentka SR Zuzana Čaputová a islandská premiérka Katrín Jakobsdóttirová iniciovali spoločnú výzvu ženských svetových politických líderiek na podporu práv a príležitostí žien a dievčat v Afganistane. Súčasných a budúcich držiteľov moci v Afganistane vyzvali, aby sa zdržali násilia na ženách a aby rešpektovali práva žien a dievčat. TASR o tom informoval hovorca prezidentky Martin Strižinec. „Odhliadnuc od našich odlišností, muži a ženy sú si rovní a ich práva sú neodcudziteľné a nespochybniteľné,“ uvádza sa vo vyhlásení. Ním vyslali odkaz, že medzinárodná komunita musí pozorne sledovať situáciu v krajine a dodržiavanie práv skupín, ktoré patria v súčasnosti v Afganistane medzi najohrozenejšie.  „My ženské politické líderky chceme uistiť afganské ženy a dievčatá, že budeme pozorne sledovať vývoj vo vašej krajine, budeme počúvať váš hlas a aj naďalej podporovať vaše práva a príležitosti,“ uvádza sa v spoločnej výzve. K výzve sa pridali dánska premiérka Mette Frederiksenová, estónska prezidentka Kaja Kallasová, fínska premiérka Sanna Marinová, prezidentka Gruzínska Salome Zurabišviliová, grécka prezidentka Katerina Sakellaropuluová, premiérka Litvy Ingrida Šimonytová, prezidentka Moldavska Maia Sanduová, nórska premiérka Erna Solbergová a novozélandská premiérka Jacinda Ardernová.  "}
