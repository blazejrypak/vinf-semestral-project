{"url": "https://www.aktuality.sk/clanok/232797/v-jeruzaleme-objavili-zahadny-napis-z-cias-davida-a-salamuna/", "title": "V Jeruzaleme objavili záhadný nápis z čias Dávida a Šalamúna", "body": "Oznámila to archeologička Eilat Mazarová z The Hebrew University of Jerusalem (Izrael) s dvomi kolegami. Ide o vedúcu vykopávok na vrchole pahorku nazývaného Dávidovo mesto a v oblasti južnej steny Chrámovej hory. Nápis má formu rytiny na úlomku veľkej keramickej nádoby bez hrdla, označovanej ako pithos. Našla sa spolu s úlomkami šiestich ďalších na archeologickej lokalite Ofel. Vedci nápis datovali do 10. storočia p. n. l., keď existovalo – a napokon zaniklo rozdelením na severný Izrael a južnú Judeu – prvé jednotné hebrejské kráľovstvo. V starozákonných textoch je spájané s panovníkmi Saulom, Dávidom a Šalamúnom. Artefakt s kanaanitským nápisom je zhruba o 250 rokov starší, ako dosiaľ najskorší hebrejský nápis z Jeruzalema. Ten totiž pochádza až z éry kráľa Hezekiáša v 8. storočí p. n. l. Druhý člen tímu, Shmuel Ahituv z Ben-Gurion University of the Negev v Beershebe, skúmal samotný nápis, tretí, David Ben-Shlomo z The Hebrew University of Jerusalem, zloženie keramického „nosiča“. Nápis bol vyrytý pri hornom okraji nádoby pred jej vypálením. Doteraz sa z nej podarilo nájsť iba jeden úlomok. Z úlomkov je napokon známych aj zvyšných šesť nádob. Všetky sú si podobné a vyrobené z hliny, aká sa vyskytuje v pahorkatine pri Jeruzaleme.  Nápis nie je úplný a pravdepodobne sa tiahol okolo celej hornej časti nádoby. Zachoval sa len jeho koniec a jedno písmeno zo začiatku. Je protokanaanitský respektíve skorý kanaanitský z 11. až 10. storočia p. n. l. Toto písmo vzniklo pred izraelitskou vládou nad oblasťou, ktorej začiatok sa datuje do tej istej doby, no istý čas trvalo, kým prevládlo hebrejské písmo.  Nápis sa číta tak, ako sme zvyknutí aj dnes, teda zľava doprava. Písmená sú vysoké približne 2,5 centimetra. Sú to m, q, p, h, n, (možno) l, n. V známych západosemitských jazykoch však táto kombinácia písmen nemá zmysel. Obsah nápisu tak zostáva neznámy. Členovia tímu si myslia, že nápis označuje obsah nádoby, alebo jej vlastníka. Autorom bol zrejme jeden z neizraelitských Jeruzalemčanov. Mohol to byť napríklad niekto z Jebuzejcov, ktorí údajne v časoch kráľov Dávida a Šalamúna stále tvorili časť obyvateľstva mesta.  Eilat Mazarová s kolegami uverejnila tieto poznatky v časopise Israel Exploration Journal. "}
