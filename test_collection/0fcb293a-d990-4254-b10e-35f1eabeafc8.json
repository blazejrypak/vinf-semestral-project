{"url": "https://www.aktuality.sk/clanok/609546/dvom-bratislavcanom-hrozi-vazenie-za-drogovu-trestnu-cinnost/", "title": "Dvom Bratislavčanom hrozí väzenie za drogovú trestnú činnosť", "body": "Trest odňatia slobody na tri až desať rokov hrozí v prípade preukázania viny dvom Bratislavčanom za drogovú trestnú činnosť. Policajti odboru kriminálnej polície Okresného riaditeľstva Policajného zboru (PZ) Bratislava II im pri domovej prehliadke na Stavbárskej ulici v mestskej časti Bratislava - Vrakuňa zaistili papierové skladačky s podozrivým materiálom.Vykonaniu domovej prehliadky predchádzala intenzívna operatívno-pátracia činnosť. Vyšetrovateľ PZ na základe zabezpečenej dôkaznej situácie a po vykonaní všetkých potrebných úkonov vzniesol voči 40-ročnému Štefanovi a 34-ročnej Natálii obvinenie zo zločinu nedovolenej výroby omamných a psychotropných látok, jedov alebo prekurzorov, ich držanie a obchodovanie s nimi, spáchaného formou spolupáchateľstva. Na základe výsledkov doposiaľ vykonaného vyšetrovania si mali obvinení po predchádzajúcej dohode 23. júla tohto roka od neznámej osoby v obci Dunajská Lužná zadovážiť omamnú látku, ktorú mali následne v jednom z bytov na Stavbárskej ulici neoprávnene prechovávať. Pri domovej prehliadke vykonanej na základe príkazu sudcu obvinení vydali celkom 19 papierových skladačiek s neznámou látkou. Podľa predbežných výsledkov expertízneho skúmania je zaistenou látkou heroín, ktorý podľa zákona o omamných látkach, psychotropných látkach a prípravkoch patrí do prvej skupiny omamných látok. Zaistený materiál zodpovedá 19 jednotlivým dávkam drogy schopnej ovplyvniť psychiku konzumenta.Obvinených stíhajú na slobode. Vyšetrovaním tohto prípadu sa naďalej zaoberajú policajti odboru kriminálnej polície Okresného riaditeľstva PZ Bratislava II.TASR informovala Lucia Mihalíková z Krajského riaditeľstva Policajného zboru v Bratislave. "}
