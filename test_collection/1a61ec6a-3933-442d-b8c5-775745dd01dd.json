{"url": "https://www.aktuality.sk/clanok/204889/pri-blizkej-hviezde-sa-kazdy-den-zraza-mnozstvo-komet/", "title": "Pri blízkej hviezde sa každý deň zráža množstvo komét", "body": "Fomalhaut je najjasnejšia hviezda v súhvezdí Južnej Ryby (Piscis Austrinus). Ide o horúcu a mladú, „iba“ niekoľkomiliónročnú hviezdu s asi dvojnásobkom hmotnosti Slnka. Nachádza sa 25 svetelných rokov od nás (1 svetelný rok = 9,46 bilióna kilometrov.) Satelit IRAS už v 80. rokoch minulého storočia odhalil, že ju obklopuje pomerne veľké množstvo prachu. Kozmické observatórium Herschel potvrdilo, že samotnú hviezdu zahaľuje horúci plyn a prach a že ju obklopuje pomerne teplý disk, tvorený najmä prachom. Predmetom inkriminovaného výskumu však bol pás prachového materiálu na vonkajšom okraji sústavy Fomalhautu. Leží pomerne ďaleko od hviezdy, v asi stonásobku vzdialenosti Slnko-Zem, čo zodpovedá zhruba 15 miliardám kilometrov. V takej veľkej vzdialenosti od Fomalhautu už vládnu extrémne nízke teploty okolo mínus 200 stupňov Celzia. Polovicu pásu tvorí vodný ľad.„Je to analógia Kuiperovho pásu v našej slnečnej sústave, ktorý sa nachádza za obežnou dráhou Neptúnu, ibaže tento pás je oveľa, oveľa mladší. Náš Kuiperov pás obsahuje popri pomerne veľkých telesách ako Pluto milióny menších,“ povedal člen tímu Bruce Sibthorpe z UK Astronomy Technology Centre v Edinburghu (Veľká Británia).Vonkajší prachový pás Fomalhautu pripomína vcelku úzky prstenec a zaujíma voči hviezde excentrickú polohu. To poukazuje na gravitačné pôsobenie planét. (Práve v týchto dňoch sa potvrdila prítomnosť dvoch planét, jednej zvnútra, druhej zvonku.) Infračervené pozorovania pásu kozmickým observatóriom Herschel a Hubblovým kozmickým ďalekohľadom možno vysvetliť iba tak, že ho tvoria mimoriadne drobné zrnká prachu s priemerom iba zopár tisícin milimetra, ktoré však priliehajú k sebe a tým vytvárajú väčšie „páperovité“ štruktúry. Také malé zrnká by však pomerne rýchlo „odfúkol“ preč tlak žiarenia Fomalhautu. Ak v páse pretrvávajú, čosi ich musí dopĺňať. A pre toto čosi členom tímu vyšli zrážky 2000 komét s priemerom 1 kilometer denne. „Naozaj ma to prekvapilo. Pre mňa to bolo extrémne veľké číslo,“ povedal Bram Acke. Ani nečudo. Z takého počtu zrážok vyplýva, že pás/prstenec obsahuje bilióny komét. V súhrne dosť materiálu na utvorenie vyše stovky planét ako Zem. Herschel je kozmické observatórium European Space Agency (Európska kozmická agentúra), vypustené na obežnú dráhu v máji 2009. Významne sa na ňom podieľa NASA.Bram Acke s kolegami uverejnil tieto poznatky predbežne online v spoločnom európskom časopise Astronomy and Astrophysics. "}
