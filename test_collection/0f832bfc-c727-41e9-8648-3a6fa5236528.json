{"url": "https://www.aktuality.sk/clanok/850066/policia-obvinila-muza-ktory-nahlasil-bombu-v-5-nakupnych-centrach-v-bratislave/", "title": "Polícia obvinila muža, ktorý nahlásil bombu v 5 nákupných centrách v Bratislave", "body": "Polícia obvinila 23-ročného muža, ktorý nahlásil tento týždeň bomby v nákupných centrách v Bratislave. Pyrotechnické prehliadky pravdivosť oznámení nepotvrdili. Informuje o tom polícia Bratislavského kraja na sociálnej sieti. Muž bol obvinený zo šírenia poplašnej správy. Bombu nahlásil v nákupných centrách na Einsteinovej a Pribinovej ulici, v Lamači, na Ceste na Senec a Ivanskej ceste. Koncom novembra mal nahlásiť bombu aj v nákupnom centra na Vajnorskej ulici, priblížili policajti. Obvinenému hrozí trest odňatia slobody na jeden až päť rokov. Polícia pripomína, že jej sily a prostriedky pri preverovaní bomby boli vynaložené zbytočne a policajti mohli byť na mieste, kde bola ich prítomnosť naozaj potrebná. "}
