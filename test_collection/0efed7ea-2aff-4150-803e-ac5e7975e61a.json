{"url": "https://www.aktuality.sk/clanok/221327/chemikalia-z-pvc-vyvolava-dedicnu-obezitu/", "title": "Chemikália z PVC vyvoláva dedičnú obezitu!", "body": "Oznámil to šesťčlenný tím, ktorý viedol profesor farmácie a vývojovej a bunkovej biológie Bruce Blumberg z University of California v Irvine (USA). Keď brezivé myši vystavili dávkam TBT, aké sa bežne vyskytujú v životnom prostredí, zistili, že ich potomkom sa zvýšil obsah tuku v tele všeobecne, stučnela im pečeň a anomálne sa im aktivoval tukovo špecifický gén. Išlo o „deti“, „vnukov“ aj „pravnukov“. Ani jedna z týchto ďalších myší však už nebola sama osebe vystavená účinkom TBT. Ak dôjde v skorých fázach života k vystaveniu zlúčeninám, ktoré narušujú endokrinný systém (žľazy s vnútorným vylučovaním), akou je aj TBT, očividne to môže mať trvalé dôsledky pre hromadenie tuku v ďalšom živote, aj keď už nedôjde ku kontaktu s TBT. A tieto dôsledky sa podľa všetkého dedia bez toho, aby došlo k mutáciám DNA. Ľudia môžu byť vystavení TBT prostredníctvom častíc PVC v prachu a po vyluhovaní tejto a príbuzných zlúčením zo stien plastových potrubí a nádob do pitnej vody a nápojov. Zvlášť varovné je, že viaceré výskumy odhalili vysoký obsah TBT v prachu z domácností. To je rizikové pre malé deti, ktoré trávia veľa času na dlážke a kobercoch. TBT tiež preniká najmä z náterov lodných trupov do mora a odtiaľ cez ryby a iné jeho „plody“ do ľudského organizmu. TBT je podľa Bruace Blumberga jasný obezogén, látka, podporujúca vznik obezity zvýšením počtu tukových buniek alebo ukladaním väčšieho množstva tuku v existujúcich. Jeho tím uverejnil tieto poznatky v časopise Environmenal Health Perspectives. "}
