{"url": "https://www.aktuality.sk/clanok/149488/who-virus-typu-ah1n1-je-prevladajucim-chripkovym-kmenom-vo-svete/", "title": "WHO: Vírus H1N1 je prevládajúcim chrípkovým kmeňom", "body": "V niektorých krajinách predstavuje chrípka typu A(H1N1) až 70 percent zo zozbieraných vzoriek chrípkových vírusov, uviedol expert WHO na pandemickú chrípku Keidži Fukuda.  Väčšina ľudí sa z chrípky vylieči bez toho, aby potrebovali lekársku starostlivosť. Stále sa však vyskytujú prípady s ťažkým priebehom u ľudí mladších ako 65 rokov, ktorí zvyčajne nie sú v chrípkovej sezóne rizikovou skupinou.   Podľa Fukudu vírus vyzerá byť dosť stabilný. Vzorky zozbierané po svete sú veľmi podobné vzorkám, ktoré boli izolované, keď vírus v apríli tohto roku prvý raz identifikovali.  Čo sa týka nárastu na Ukrajine, kde zaznamenali vyše 25.000 prípadov ochorenia podobného chrípke, vírus nevyzerá byť rozdielny v porovnaní s inými kdekoľvek vo svete, povedal expert WHO.  Podľa Fukudových slov treba pochopiť, že chrípka môže prepuknúť u veľmi veľkého počtu ľudí. Dodal, že vzorky sa v jednotlivých krajinách môžu dosť líšiť.  Očkovacie programy proti chrípke teraz prebiehajú vo vyše 20 krajinách, pričom sa nezaznamenali žiadne nezvyčajné alebo nebezpečné vedľajšie efekty. WHO je presvedčená o tom, že vakcína je \"vysoko bezpečná\", uviedol Fukuda. "}
