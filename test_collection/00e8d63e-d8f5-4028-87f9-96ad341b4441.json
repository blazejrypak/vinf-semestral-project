{"url": "https://www.aktuality.sk/clanok/1rndyzd/z-afganskeho-mesta-laskargah-utekaju-civilisti-armada-zacala-ofenzivu/", "title": "Z afganského mesta Laškargáh utekajú civilisti, armáda začala ofenzívu", "body": "Afganská armáda v stredu spustila rozsiahly protiútok s cieľom vytlačiť militantov z hnutia Taliban z mesta Laškargáh ležiaceho na juhu krajiny. Miestnych obyvateľov vyzvala, aby okamžite opustili svoje domovy, pričom stovky rodín už pred bojmi ušli, informuje agentúra AFP. V bojoch o mesto s 200 000 obyvateľmi zahynuli už desiatky civilistov. Stovky rodín opustili svoje domovy už v utorok, mnohí z nich však uviazli v krížovej paľbe, cituje agentúra AFP jedného z miestnych obyvateľov. „Z oblasti sa nedá ujsť, pretože boje stále prebiehajú. Nemáme záruku, že nás po ceste nezabijú,“ uviedol Sálih Muhammad, obyvateľ mesta Laškargáh. „Vláda a Taliban nás ničia,“ dodal. „Taliban je všade v meste, môžete ich vidieť v uliciach na motocykloch. Zatýkajú alebo strieľajú na ľudí, ktorí majú smartfóny,“ uviedol pre AFP ďalší z obyvateľov mesta, ktorý nechcel byť menovaný. „Odíďte, prosím, čo najskôr, aby sme mohli začať našu operáciu,“ odkázal ešte v utorok civilistom v Laškargáhu jeden z afganských armádnych veliteľov, generál Samí Sádát. „Viem, že je pre vás veľmi ťažké opustiť domovy - pre nás je to ťažké tiež. Ak budete niekoľko dní premiestnení, prosím, odpustite nám... Bojujeme proti Talibanu, nech je kdekoľvek, dodal. Taliban dosiahol významné územné zisky prevažne v riedko osídlených vidieckych oblastiach v záverečných fázach odchodu americkej armády z krajiny. V uplynulých týždňoch sa dostal k niekoľkým provinčným metropolám a dobyl kľúčové hraničné priechody. Strata Laškargáhu by znamenala veľký strategický i psychologický úder pre afganskú vládu, ktorá sa po rozsiahlych stratách vo vidieckych oblastiach zaviazala brániť mestá za každú cenu. Organizácia Spojených národov v utorok uviedla, že za uplynulých 24 hodín bojov v Laškargáhu prišlo o život najmenej 40 civilistov. "}
