{"url": "https://www.aktuality.sk/clanok/38320/komentar-mozu-byt-raz-vojny-bez-obeti/", "title": "Komentár: Môžu byť raz vojny bez obetí?", "body": "Po sérii takýchto vojnových konfliktov dôjde v jednej z vojen k smrti jediného civilistu - aj to náhodnej. Bojujúca strana, ktorá túto smrť spôsobila, je vystavená vlne rozhorčenia a opovrhnutia zo strany vlastných občanov...  Práve naopak! V istom zmysle by išlo o návrat do stredoveku. Úvahy o tom, že vojnové konflikty by raz mohli byť bez obetí spôsobila najmä vojna o Kosovo v roku 1999. Po niekoľkomesačnej leteckej kampani zo strany NATO bol Miloševičov režim donútený kapitulovať. Hoci vojna si na srbskej strane vyžiadala aj obete na životoch, Severoatlantická aliancia nestratila v bojovej akcii ani jedného vojaka. Straty síce boli aj na strane spojencov, ale výlučne ako dôsledok nehôd a nešťastí. Potom však prišiel 11. september a zdanlivo nekonečné vojny v Afganistane a Iraku. Idealistické názory, podľa ktorých je vojnový konflikt možné rozhodnúť výlučne leteckou kampaňou bez nutnosti bojového nasadenia pechoty, sa rozplynuli v ťažkých pouličných bojoch Bagdadu a v nepriechodných údoliach pohoria Hindúkuš. No na humanizáciu vojny netreba rezignovať. Zrejme k nej dopomôže aj najnovší americký vynález. Pred novinármi bola odskúšaná zbraň, vzbudzujúca intenzívny pocit páľavy, ktorá však nezanecháva na zasiahnutých ľuďoch žiadne trvalé následky. Systém sa dá použiť nielen ako alternatívny prostriedok rozháňania demonštrantov, americké ozbrojené sily uvažujú aj nad jeho využitím proti nepriateľským bojovníkom.  Nejde o prvý príklad testovania humánnej zbrane, ktorá je schopná vyradiť nepriateľa bez toho, aby ho zabila. V kuloároch sa už dlhšie hovorí napríklad o systéme, založenom na laserovej technológií, ktorý by dokázal dočasne oslepiť nepriateľa. Ďalšou fajnovkou môže byť stroboskopická zbraň. Ide v podstate o vysokovýkonný reflektor, ktorý v nepriateľských líniách spôsobí vojakom kÀče a zvracanie. Isté farby a svetlá sú totiž schopné u človeka vyvolať práve takýto efekt.  Experimentuje sa taktiež s rôznymi plastovými zbraňami, ktoré sú schopné znehybniť jednotlivca alebo celý tank ako veľká rozžutá žuvačka. Podobne existujú prostriedky, ktorými sa dá ochromiť elektrická sieť krajiny bez jej poškodenia a je isté, že mnohé ďalšie špeciality sa pred nami stále utajujú. Samozrejme, zdokonalenie takýchto bojových prostriedkov a kompletné zmapovanie možností ich využitia sú otázkou desaťročí. No zavedenie nových humánnych zbraní korešponduje s postupnou zmenou vojenskej paradigmy, ktorej súčasťou je okrem iného aj prechod od povinnej vojenskej služby na profesionálnu armádu.   O stredoveku sa často hovorí ako o násilnom období, kedy sa ľudia nemilosrdne rezali a zakáľali. No pokiaľ išlo o vojenské konflikty, ich filozofia bola iná, než dnes. Králi a šľachtici sa na svoje dedičné územia pozerali ako na zdroj renty. Keď napadli suseda, aby mu odňali nejakú provinciu, snažili sa zničiť protivníkovu armádu, no zväčša nevraždili bezdôvodne civilné obyvateľstvo a neničili mestá. Považovali ich totiž za potenciálny zdroj príjmov, v prípade svojho úspechu.  Vojna tiež nebola vecou celého národa, ale elitnej skupiny bojovníkov, ktorí sa zdokonaľovaniu bojového umenia venovali celý život a platil pre nich istý kódex cti. V Európe sme ich nazývali rytieri, v Japonsku zase samuraji. Vďaka týmto skutočnostiam boli stredoveké konflikty relatívne obmedzené a bez veľkých strát na životoch a majetku.  Toto sa začalo meniť s nástupom novoveku. Definitívny obrat priniesla francúzska revolúcia a následné napoleonské vojny. Bola to éra masových odvodov a totálneho vojnového nasadenia celých národov. Dôvody moderných vojen väčšinou neboli zištné, ale ideologické. Či už je touto ideológiou fašizmus, komunizmus alebo demokracia. Za nepriateľa sa už nepovažuje iba ozbrojená moc protivníka, ale aj jeho obyvateľstvo v tyle, ktoré je neľútostne a vo veľkých množstvách masakrované kobercovým bombardovaním...  Ak našu analýzu rozšírime ďalej do minulosti, zistíme, že v dejinách sa vždy striedali fázy, kedy bola vojna buď zamestnaním úzkej skupiny elitných bojovníkov alebo záležitosťou masovej ľudovej armády. Napríklad rímska armáda začala ako masové vojsko roľníkov, ktorí keď bolo treba, vymenili dočasne pluh za meč a išli bojovať za svoju vlasť. No v ére cisárstva už mala ríša malú a dobre organizovanú profesionálnu armádu. Dnes sa vojenská karta opäť obracia. Vstupujeme pomaly do éry vysoko informatizovaných, profesionálnych armád, ktoré používajú humánne zbrane, čo zrania, no nezabijú a inteligentné bomby, ktoré presným zásahom zničia most a nie okolité sídlisko s tisíckami ľudí.  I keď budúcnosť vojenstva celkom iste nebude taká bezbolestná ako bolo naznačené v úvode, zrejme to bude niečo úplne iné, než masové priemyselné jatky minulého storočia alebo vízia nukleárneho armagedonu, ktorého sme sa obávali počas Studenej vojny. "}
