{"url": "https://www.aktuality.sk/clanok/195186/komentar-trpkost-hnev-a-sklamanie/", "title": "Komentár: Trpkosť, hnev a sklamanie", "body": "Deň po hlasovaní vyzerá odmietnutie eurovalu zo strany SaS ako principiálne gesto. Už o týždeň sa môže zdať, že pôjde o gesto márne. Euroval aj tak prejde, no otvorí dvere pre návrat Roberta Fica k moci – so všetkými dôsledkami pre krajinu, jej ekonomiku i právny štát. U časti voličov si to SaS definitívne pokašľala. U inej časti naopak získala. Až prieskumy verejnej mienky ukážu, ktorých voličov bude viac. S odstupom času sa môže euroval ukázať ako mechanizmus, ktorý naozaj dlhovú krízu miesto riešenia ďalej prehĺbi. Poprípade sa na medzinárodnej úrovni nájde iné riešenie, po ktorom sa Sulíkov nesúhlas bude javiť ako prezieravý. To by z predsedu SaS v očiach verejnosti možno ešte urobilo proroka.  Aké budú dôsledky? Politici Smeru asi včera neverili vlastným očiam. Moc sa len tak nepúšťa z rúk. Navyše z dôvodu, ktorý sa nepochybne mnohým z nich zdá v kútiku duše ako podružný. K súčasnej situácii došli ficovci ako slepé kura k zrnu. Naproti tomu, koaliční voliči sú zmätení a kladú si samozrejme otázku, čia je to vina. Strane Sloboda a solidarita možno vyčítať neskúsenosť, nezodpovednosť a nedostatok pragmatizmu. No určite nie „libertariánsky fundamentalizmus“. K vyhroteniu diania okolo eurovalu došlo proste preto, že starší mazáci z SDKÚ, KDH a Mostu tejto strane nedopriali presadenie žiadnej z kľúčových tém, cez ktoré sa identifikovala. Práve naopak. Mnohí novinári a intelektuáli (vrátane tých, blízkych SDKÚ) písali výsmešné články o neschopnosti SaS presadzovať svoju agendu. Či už išlo o marihuanu, registrované partnerstvá, odluku cirkví od štátu alebo odvodový bonus.  O týchto témach si môžeme myslieť všeličo. Lenže ak vytvoríte koalíciu niekoľkých strán, každá musí dostať možnosť pre nejaké symbolické víťazstvo, ktoré by mohla predložiť voličom, aby vykázala, že na nich myslí. SaSkárom napokon zostal len euroval, čo je téma, kde ostatné koaličné strany od svojich predchádzajúcich pozícií postupne a potichu ustúpili. Výsledok všetci poznáme. Nadväzujúce udalosti už pôjdu samospádom a karty bude miešať Fico.  Keď sa však bavíme o politickej neskúsenosti SaS nemôžeme obísť ani druhú stranu. Iveta Radičová je poctivá žena, ktorá to s republikou myslí dobre. Jej záujem a súcit s ľuďmi, ktorí trpia a nemajú to v dnešnej dobe ľahké, je úprimný. Rovnako ako negatívny vzťah k straníckej korupcii a klientelizmu. Lenže všetky tie vlastnosti, kvôli ktorým si ju toľko ľudí obľúbilo, jej zároveň bránia v tom, aby si efektívne osvojila technológiu moci.  Ona vládla cez akúsi havlovskú „moc bezmocných“. Voliči ju videli v televízii na tlačovkách s Dzurindom a Miklošom v pozadí. Mali ste z nej pocit, že pláva medzi žralokmi a tak jej každému bolo ľúto. Lenže vládnuť, stavajúc iba na súcite, ktorý s vami majú ostatní, sa nedá. Mikuláš Dzurinda, nech je aký je, dokázal dve volebné obdobia vládnuť s komplikovanou SDĽ a neskôr s podporou nezávislých poslancov. O spôsoboch, akými túto podporu nadobúdal, si netreba robiť ilúzie. Lenže mal výsledky. Ak máte výsledky a darebáctva, ktorých sa dopúšťate v mene svojich cieľov nie sú voči nim v prílišnom nepomere, voliči (a často aj história) vám ich veľkoryso prepáčia.  U Dzurindu mali mnohí pocit, že už tie spôsoby zachádzali priďaleko. A zaplatil zato všeobecnou nepopulárnosťou a opovrhovaním. No Radičová je opačný extrém. Chce byť zakaždým tá dobrá, čo je výborný predpoklad na funkciu prezidenta, ktorý musí usilovať o to, aby sa ním cítili zastupované najrôznejšie skupiny obyvateľstva. Lenže premiérsky post je aj o znášaní najrôznejších emocionálnych tlakov, chladnej vypočítavosti a nezriedka mučivej zodpovednosti. O (ne)schopnosti Ivety Radičovej ovládať vlastné emócie svedčila včerajšia tlačová beseda po hlasovaní v parlamente. V internetových debatách často zaznieva podozrenie, že Radičová sa stala obeťou nejakej zákulisnej konšpirácie Dzurindu s Ficom. Pravda je zrejme prozaickejšia. Ak by euroval u nás neprešiel, Radičová by sa bez vyvodenia politických dôsledkov na stretnutí eurolídrov mohla ukázať akurát s bundou prehodenou cez hlavu. Ako premiér členského štátu eurozóny ste socializovaný medzi ostatnými medzinárodnými štátnikmi, s ktorými sa sústavne schádzate. A na týchto európskych radách býva sociálny nátlak často neznesiteľný.  Sulíkovo hlasovanie, aj keď z dlhodobého hľadiska možno márne, opäť ukázalo v plnej nahote fungovanie európskej demokracie. Sme dnu, aby sme dokázali ovplyvňovať veci. Ale veci ovplyvníte len, keď súhlasíte s Nemeckom a Francúzskom. Ak hlasujete nesprávnym spôsobom, budete hlasovať dovtedy, kým neprejde požadovaný výsledok. Aké vedľajšie škody to spôsobí v národnej politike dotknutého štátu už nikoho netrápi. Zahraniční novinári, ktorí včera sledovali hlasovanie v parlamente, to vyjadrili s chladnou brutálnosťou: osud slovenskej vlády nikoho nezaujíma, dôležité je, aby ste dodali požadovaný výsledok.  V roku 1998 bola vidina členstva SR v EÚ jedným z dôvodov, ktorý viedol Slovákov k zavrhnutiu Mečiara a zvoleniu síce nie dokonalej, ale lepšej vlády. Únia vtedy zapôsobila na Slovensko pozitívne. Dnes nás členstvo v eurozóne stálo rozumnú vládu, ktorá navzdory všetkým chybám konsolidovala verejné financie a mala dôveryhodný protikorupčný program. Vystriedať ju môže len horšia alternatíva. Akú obeť si od nás euro, tento zákerný politický konštrukt vypýta nabudúce? Je ironické, že v EÚ sa každý výsledok považuje za argument pre ďalšiu centralizáciu. Keď zahlasujete „za“, aj keď zahlasujete „proti“. V tom druhom prípade sa povie, že rozhodovacie mechanizmy nie sú dosť flexibilné, preto treba menej jednomyseľnosti a viac väčšinového hlasovania. Tieto hlasy silnejú aj teraz, po slovenskom nie.  Asi najbolestivejšie bolo, že v jednej veci Iveta Radičová, Ivan Mikloš a Mikuláš Dzurinda pred hlasovaním bohapusto strašili a zavádzali. Naznačovali, že ak neprejde euroval, nastane apokalypsa. Slovensko bude vylúčené z eurozóny, prípadne z EÚ a svetový finančný systém sa našou vinou zrúti. Euroval neprešiel a čuduj sa svete, armagedon nenastal. Eurovalec sa ani len nezasekol. Už prvé komentáre v zahraničnej tlači považovali za samozrejmé, že päťmiliónové Slovensko nemôže brzdiť celú eurozónu a hlasovanie si zopakuje. Keby sa podobné hlasovanie s rovnakým výsledkom uskutočnilo v Dánsku, Belgicku alebo Fínsku, až s takouto samozrejmosťou by si s nimi zametať nedovolili.  Bude zaujímavé sledovať ako sa Slováci postavia k najnovšiemu dôkazu o našej bezvýznamnosti a nemohúcnosti. Zjavne platí, že čo si nevybojujeme sami, to nebudeme mať. Pokiaľ ide o slovenskú pravicu, tá si zrejme zaslúži ďalšie roky v opozícií a Fica pri moci. Doterajší hovorca premiérky, Rado Baťo, už naznačil, že koaličný potenciál SaS je nulový. Lenže konania, ktoré sú ostatnými partnermi interpretované ako podrazy a vierolomnosť, nevniesla do slovenskej politiky až SaS. Nejaké sa už vyskytli aj v prípade KDH, či SDKÚ. A ak všetky tieto strany prežijú predčasné voľby, budú opäť odkázané na vzájomnú spoluprácu.  "}
