{"url": "https://www.aktuality.sk/clanok/274337/komentar-pozoruhodne-pokanie-jedneho-expremiera/", "title": "Komentár: Pozoruhodné pokánie jedného expremiéra", "body": "Pred desaťročím Stanislav Gross odišiel ako 35-ročný z funkcie premiéra Českej republiky. Počas kariéry sa na neho lepili rôzne podozrenia a väzy mu zlomila napokon kauza, v ktorej išlo o financovanie jeho bytu. No českí pozorovatelia ho opisujú aj ako talentovaného politika, ktorý sa veľmi rýchlo dostal príliš vysoko. Predčasnosť akoby necharakterizovala len Grossovu smrť, ale aj politickú dráhu.  Ak sa niekomu javil bývalý predseda českej vlády počas pôsobenia vo verejnom živote domýšľavo, vlani musel zostať prekvapený. V dokumente Českej televízie sa objavil vychudnutý a evidentne chorý. Zároveň s pokorou priznal, že neurobil len dobré veci a ospravedlnil sa ľuďom, ktorých sklamal.  „V osobnom živote som mal možnosť urovnať si vzťahy doma, v duchovnom živote som prešiel nejakým vývojom – prijal som Krista“, prekvapil bývalý politik asi najviac. Keď zomrel, médiá priniesli správu, že svoje posledné chvíle strávil ponorený v modlitbách.  Na skeptických a nábožensky vlažných Čechov správa o obrátení kedysi jedného z ich najpopulárnejších politikov neurobila veľký dojem. Jeho bývalý stranícky kolega   dokonca Grossovi odkázal, že ak prijal Krista, mal by rozdať svoj majetok. No súčasný český prezident bol vo svojom hodnotení až príliš príkry.  Nikto nevie, ako Stanislav Gross nakladal s vlastným majetkom po svojom obrátení. Vôbec by neprekvapilo, ak nejaké peniaze na charitu dal a nikomu o tom nepovedal. Ježiš učil, aby sme sa svojou dobročinnosťou okázalo nevystatovali. Nezaznamenal som, že by české médiá nejako bližšie skúmali okolnosti Grossovho obrátenia. Začal expremiér riešiť svoj vzťah s Bohom až po prepuknutí choroby alebo už pred tým? A pod vplyvom ktorej kresťanskej denominácie k tomu došlo? Bolo by zaujímavé dozvedieť sa o týchto okolnostiach viac.  No celá vec, ak ju cynicky neodbijeme ako vypočítavosť, má ešte iný rozmer. Ukazuje, že vieru môže nájsť aj človek, o ktorom by to okolie nepredpokladalo. Stačí k tomu aj menej ako smrteľná choroba – napríklad uvedomenie našej ľudskej existenčnej biedy, z ktorej nás môže povýšiť len Božia milosť.  Veľa mocných a bohatých ľudí je natoľko posadnutých svojou „hrou o tróny“, že zabúdajú na vlastnú zraniteľnosť aj iné ľudské hodnoty. Majú pocit osobnej nedotknuteľnosti, prípadne, že sú nad pravidlami, ktorých sa musia držať len tí „malí ľudia“. Hovorí sa tomu aj bohorovnosť.  Stanislav Gross minulý rok veľmi otvorene hovoril o svojich chybách. Možno ho ako mladíka v politike zaslepila ctižiadosť, no vďaka viere dokázal aspoň neskôr rozpoznať povahu pokušení, ktoré viedli napokon k jeho pádu z Olympu moci. O koľkých politikoch vieme povedať čosi podobné? Väčšina aj na staré kolená tvrdošijne obhajuje svoje poklesky. Promiskuita, mocibažnosť, prípadne honba za nečestne zarobenými peniazmi sú len márnymi pozlátkami, ktoré ľudský smäd po zmysle natrvalo neutíšia. To dokáže jedine živý vzťah s Bohom. Blahoslavený, kto to rozpozná. A požehnaný, kto to pochopí bez toho, aby najskôr musel prejsť nejakou životnou kalamitou. "}
