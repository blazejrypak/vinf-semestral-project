{"url": "https://www.aktuality.sk/clanok/212624/komentar-nik-neprotestuje/", "title": "Komentár: Nik neprotestuje", "body": "Filip je mohutný vysoký chlap, krátko pred päťdesiatkou. Taký zemitý dobrák, ktorý si po šichte rád posedí s kamarátmi pri jednom – dvoch pivách a zahrá si šípky. Pracuje ako technik v jednej fabrike a posledné troje voľby volil Smer. Nie je nejaký silný socialista. Vlastne politikou ani veľmi nežije. Smer mu skôr vyšiel ako najmenšie zlo zo všetkých. Má voči Ficovej strane veľa výhrad (nikdy nepovie aké), no proti ostatným ešte viac.  Pred voľbami v roku 2010 sme s Filipom trochu politizovali. Vraj nechápe, čo je na tom Smere také zlé. Najmä v porovnaní s večne rozvadenými „modrými“, ktorí tiež „majú za ušami“. Povedal som mu o dvoch zaťatých osempercentných rozpočtových sekerách. „No a?!“ Spýtal sa nevinne: „Veď všetci zatiaľ robili dlhy.“ Jeho dcéra akurát v tom období čakala dieťa. Tak mu hovorím, že dnešné dlhy štátu sú budúce dane, uvalené na ešte nenarodených. Na takých, ako jeho vnúča, ktorí ich raz budú musieť splácať, aj keď za toto bremeno nikdy nehlasovali. Filip len zarazene počúval.  Rozprával som mu aj to, že výdavky, ktoré sa Smeru vymkli spod kontroly kvôli blížiacim sa voľbám (trebalo si kupovať voličov), bude nutné zase skresať. A že po voľbách nevyhnutne príde účet za dnešnú oslavu v podobe bolestivých konsolidačných opatrení tak, aby deficit opäť klesol pod predpísané tri percentá. Môj dobrý známy nad tým napokon len mávol rukou. Odbil moje obavy, že ho len zbytočne straším, že to tak určite nebude. A keby aj, tak politici niečo vymyslia.  Prednedávnom sme sa s Filipom opäť stretli a politizovali sme. Sťažoval sa, že všetko ide hore a normálny slušný človek má stále len hlbšie do vrecka. Nebolo možné nedať mu za pravdu. Bavili sme sa aj o Ficovom novom balíčku. Tvrdil som, že veľa ľudí bude po ňom mať do vrecka ešte hlbšie. „Ale len pracháči, privatizéri a špekulanti...“ prerušil ma Filip. Snažil som sa mu vysvetliť, že medzi tými „pracháčmi“ budú aj jeho zamestnávatelia. Že zmeny Zákonníka práce, prijímané s rečami o ochrane zamestnancov, v skutočnosti povedú k nárastu nezamestnanosti a nové miesta budú vznikať pomalšie. Nenastane to zo dňa na deň, no ekonomika začne pozvoľna spomaľovať a upadať.  Zase len mávol rukou, že zbytočne dramatizujem a straším. „Asi ako keď sme sa pred dvomi rokmi bavili o tých dvoch osempercentných deficitoch?!“ - Namietol som. On len mykol plecami, že si na taký rozhovor vôbec nepamätá... Smer využíva toto leto, aby presadil ďalekosiahle politicko-ekonomické zmeny. Ľudia ich ignorujú, aj keď práve ich sa bezprostredne dotknú, no nie je to len kvôli dovolenkám alebo olympiáde. Všetky následky týchto socialistických politík sa v hrubých rysoch dajú predvídať už dnes. Nejde o raketovú vedu. Poznatok, že bezstarostné robenie dlhov je škodlivé, bol známy v roku 2009, tak ako je známy v roku 2012. Dnes Robert Fico prisahá na konsolidáciu, čo je chvályhodné. Škoda len, že nemôže poslať tri roky do minulosti sám sebe list, v ktorom by svoje mladšie ja presvedčil, aby nepustil opraty verejných výdavkov z rúk.  Rovnako nie je tajomstvom, že predraženie prepúšťania opätovným zavedením súbehu odstupného a výpovednej doby povedie k tomu, že zamestnávatelia si dva krát rozmyslia, koho vôbec prijmú. Neželám si to, ale je predstaviteľné, že v roku 2015 budeme s Filipom opäť politizovať a dumať, komu dať hlas v ďalších voľbách. Možno prácu bude mať a možno o ňu príde práve v dôsledku synergického efektu politík, ktoré dnes podporuje. A keď mu pripomeniem našu dnešnú debatu o dôsledkoch Ficovho balíčku, je možné, že si ju zase raz nebude pamätať.  "}
