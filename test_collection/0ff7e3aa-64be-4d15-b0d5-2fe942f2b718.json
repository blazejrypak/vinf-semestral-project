{"url": "https://www.aktuality.sk/clanok/247666/ladova-doba-zdecimovala-aj-kosatky/", "title": "Ľadová doba zdecimovala aj kosatky", "body": "Tento záver im vyplynul z analýzy sekvencií DNA vo vzorkách odobratých v populáciách kosatiek na takmer celej zemeguli. Pred približne 40.000 rokmi došlo k silnému poklesu početných stavov týchto morských cicavcov. Výsledkom bol efekt „úzkeho profilu“ alebo „sútesky“ (bottleneck), strata genetickej rozmanitosti v rámci populácie. Nepostihla iba kosatky, žijúce pri pobreží južnej Afriky. Keďže vysoká genetická rozmanitosť znamená väčšiu početnosť populácie, tamojšie kosatky očividne unikli nepriaznivým vplyvom, ktoré zdecimovali kosatky v iných oblastiach sveta. Členovia tímu sa domnievajú, že v pozadí bol Benguelský systém vzdúvania čiže Benguelský prúd, ktorý dopravuje k juhoafrickému pobrežiu studenú vodu s vysokým obsahom živín. Ten si totiž zachoval stabilitu i v poslednej ľadovej dobe. Vo vode s vysokým obsahom živín sa ďalej darilo dostatku rýb a delfínov, ktoré sú korisťou kosatiek, obývajúcich túto časť sveta. Benguelské vzdúvanie samozrejme nie je jediný veľký systém tohto typu. Avšak Kalifornský prúd pri pobreží Severnej Ameriky, Humboldtov pri pobreží Južnej Ameriky a Kanársky pri pobreží Severnej Afriky sa vplyvom ľadovej doby narušili alebo úplne skolabovali. Bez prúdov a príslušného vzdúvania nemali kosatky dosť potravy. Nevyhnutným dôsledkom bol pokles početnosti ich populácií. Vtedajšiu situáciu by lepšie osvetlilo, ak by sa rovnaký genetický efekt zistil aj u iných oceánskych vrcholových predátorov. Napríklad žralokov. Posledná ľadová doba však bola vo vzťahu k početnosti kosatiek špecifická. Počas skorších ľadových dôb si totiž pravdepodobne zachovávali stabilné populácie. (V poslednom zhruba 1 milióne rokov sa ľadové doby opakujú v 100.000-ročnom cykle. Asi 80.000 rokov sa ochladzuje, 10.000 rokov trvá vrchol ochladenia a 10.000 rokov medziľadová doba. Sú to však iba približné čísla.) Na takmer globálnom úbytku kosatiek v poslednej ľadovej dobe sa takmer určite nemohli vážnejšie podieľať pravekí Homo sapiens. Hoci v tom čase žili – okrem Nového sveta – prakticky na celom zvyšku sveta, tak ako kosatky. No aj v južnej Afrike, kde kosatky nič nepostihlo. Zaujímavé je, že genetické údaje poukazujú aj na prudký pokles početnosti nášho druhu Homo sapiens. Ibaže hlbšie v minulosti, pred asi 75.000 rokmi. Podľa všetkého po obrovskom výbuchu sopky Toba na indonézskej Sumatre. Tím Russa Hoelzela uverejnil tieto poznatky v časopise Molecular Biology and Evolution. "}
