{"url": "https://www.aktuality.sk/clanok/92111/komentar-nezakazujme-detsku-pracu/", "title": "Komentár: Nezakazujme detskú prácu!", "body": " V jednom animovanom francúzskom reklamnom spote malý chlapec s ázijskými črtami beží po trávniku burácajúcimi davmi zaplneného štadióna. Kope pred sebou futbalovú loptu a majstrovsky obíde každého protihráča, ktorý sa mu postaví do cesty. Napokon strelí krásny gól, davy jasajú a chlapec prežíva svoj osobný triumf. No niečo tu nesedí. Strih nás zrazu prenesie zo slnkom zaliateho ihriska do pochmúrnej fabriky, kde sa vyrábajú futbalové lopty.   Zisťujeme, že zbedačený chlapec si celú scénu len predstavoval, zatiaľ čo s desiatkami ďalších detí šije lopty pre západné trhy. Podobenstvo je účinné a ako diváci musíme zákonite zahorieť spravodlivým hnevom nad svetom, v ktorom sú milióny malých detí nútené chodiť do práce, namiesto vychutnávania školy a detských hier. Lenže čo môžeme robiť? Bojkotovať výrobky západných firiem, ktoré v Bangladéši vyrábajú deti? Použiť moc Európskej únie alebo Spojených štátov amerických a donútiť krajiny tretieho sveta, aby detskú prácu postavili mimo zákon?  Nepochybne, ide o riešenia, ktoré nás napadnú ako prvé. Ale sú to riešenia efektívne? A idú po podstate problémov? Rozhodnutie rodičov poslať svoje deti radšej do práce ako do školy je rozhodnutím ekonomickým. A ekonómia je zvláštna tým, že v nej neexistuje tá jednoduchá kauzálna nadväznosť. V ekonómii môže v princípe sebecké chovanie vytvárať prospech pre obrovské množstvo anonymných ľudí. A naopak, dobre mienené zásahy do trhového mechanizmu môžu vytvárať obrovské neželané a nepredvídateľné dôsledky.   Jeden konkrétny príklad uvádza Švéd Johan Norberg, autor knižky , ktorá vyšla v češtine aj u nás. V roku 1992 sa zistilo, že spoločnosť Wal-Mart (ktorá má beztak veľmi zlú povesť) nakupuje odevy, ktoré v Bangladéši vyrábali deti. Americký Kongres teda pohrozil, že zakáže dovoz tovarov z krajín, ktoré umožňujú detskú prácu. Jediným dôsledkom však bolo, že tisícky detí prišlo o prácu a následne sa museli zamestnať v horšie platených a nebezpečnejších zamestnaniach.   Realita je totiž taká, že len okolo 15 miliónov detí je zamestnaných v exportných odvetviach. Väčšina detských pracovníkov robí v poľnohospodárstve a sektoroch ekonomiky, ktoré nie sú priamo integrované do medzinárodného obchodu. Napriek všetkému, dieťa vyrábajúce futbalové lopty pre nejakú renomovanú západnú firmu, sa teší lepším pracovným podmienkam, než deti hrdlačiace napríklad v baniach.   Boj proti detskej práci v rozvojových krajinách je poslaním mnohých zapálených idealistov a zlepšovateľov zemegule. Lenže jej legislatívny zákaz nič nevyrieši. Napríklad západný bojkot výrobcov nepálskych kobercov, ktorí využívali detskú prácu, viedol podľa organizácie UNICEF k odchodu 5 tisíc miestnych mladistvých dievčat do prostitúcie. Z prepustených chlapcov sa zase stávali žobráci alebo drobní zlodeji, ktorých vychovávala ulica. Inými slovami, výsledný stav bol ešte horší ako situácia pred dobre mieneným zákrokom.   Johan Norberg včera na svojom blogu informoval o správach z Bangladéša. Pod tlakom západných krajín zakázal tento ázijský štát detskú prácu pre mladistvých pod 14 rokov. Rasmus Juhl Petersen z dánskej nadácie („Zachráňte deti“) kritizoval toto rozhodnutie, lebo 30 až 100 tisíc detí prišlo o prácu, čo mnohé z nich vyhnalo do sexbiznisu.   Samozrejme, priemerný Európan vystavený dennodenným drístom ľavicových politikov o „sociálnom cítení“ si povie, že ázijské a africké deti majú celkom iste veľmi krutých rodičov, keď ich posielajú robiť do fabrík. Pravda však môže byť nielen iná, ale presne opačná. Rozhodnutie pakistanského rodiča poslať svoje sedemročné dieťa pracovať, môže byť pokojne skôr znakom starostlivosti ako ľahostajnosti.   Ide o to, že tieto rodiny sú veľmi chudobné a aby prežili, musia pracovať všetci práceschopní členovia domácnosti. Inými slovami, bez tých zlých západných fabrík a ich dodávateľov by sa mnoho chudákov v treťom svete ani nenarodilo alebo by zomrelo už v nízkom veku na banálne choroby, alebo podvýživu. Netreba zabúdať, že rozvojové krajiny rastú z veľmi primitívnej a nedostatkovej samozásobovateľskej ekonomiky.   No ako tá ktorá spoločnosť bohatne, ekonomická kalkulácia rodiny sa mení. Po prekročení istej hranice zrazu prestáva byť výhodné posielať dieťa do práce a viac sa pre rodinu oplatí investícia do jeho vzdelania. Deti museli pracovať už od útleho veku v každej spoločnosti, vrátane tej európskej. Toto však nezmenili legislatívne zákazy detskej práce, ale postupný hospodársky rozvoj, ktorý zmenil ekonomické preferencie rodín. Sociálne zákony v priemyselných štátoch až dodatočne posvätili dosiahnutý stav.   Podobnú postupnosť dokazuje rakúsky ekonóm F. A. Hayek aj v prípade Anglicka počas priemyselnej revolúcie vo svojej práci („Kapitalizmus a historici“), v ktorej polemizuje s mnohými dickensovskými mýtmi o vtedajších sociálnych pomeroch. Detská práca nie je „zločinom kapitalizmu“, páchanom na malých deťoch. Práve naopak, rozmach kapitalizmu všade viedol k potlačeniu až úplnej eliminácii tohto fenoménu, ktorý sa spája s predkapitalistickou, tradičnou ekonomikou.  Či už hovoríme o Európe, Spojených štátoch alebo ázijských tigroch, detská práca všade vymizla s rozmachom, ktorý so sebou prináša trhová ekonomika. Podľa údajov ILO, v Indii poklesol za posledné polstoročie podiel pracujúcich detí z 35 na 12 percent. V najchudobnejších krajinách Ázie klesol tento podiel z 32 na 19 percent. Nastúpená tendencia je preto zrejmá.   Kto chce, aby detská práca vymizla, mal by tlačiť rozvojové krajiny nie do nič neriešiacich zákazov, ale do uvoľnenia tvorivých síl kapitalizmu a vybudovania komplexnej štruktúry vlastníckych práv, bez ktorých trhová ekonomika nemôže fungovať. Od našej podpory ekonomickej slobode v Ázii, Afrike a Latinskej Amerike závisí úsmev a bezstarostné detstvo miliónov tamojších detí. "}
