{"url": "https://www.aktuality.sk/clanok/861672/naka-zacala-na-podnet-rasiho-asistenta-trestne-stihanie-pre-matovicov-status/", "title": "NAKA začala na podnet Rašiho asistenta trestné stíhanie pre Matovičov status", "body": "Pre TASR to potvrdil asistent poslanca Národnej rady SR Richarda Rašiho (nezaradený) Martin Dorčák, ktorý pre status v novembri 2020 podal trestné oznámenie na neznámeho páchateľa. Status bol zverejnený na premiérovom profile 17. novembra 2020 okolo 22.00 h s textom: „Lepší výkričník demokratickému Slovensku ani tí 'slušní ľudia' spred úradu vlády nemohli zanechať\". Predseda vlády tak reagoval na protesty, ktoré sa počas Dňa boja za slobodu a demokraciu konali v centre Bratislavy. Autor príspevku sa podľa Dorčáka dopustil trestného činu rozširovania extrémistického materiálu. Jeho podnet sa týka tiež ľudí, ktorí hákový kríž počas protestov 17. novembra v Bratislave nainštalovali. „Zverejnením fotografie hákového kríža na sociálnej sieti na profile predsedu vlády SR, ktorý má ku dňu 18. novembra 2020 o 20.30 h. 258.528 sledovateľov, príspevok zaznamenal viac ako 10.000 reakcií, vyše 2200 komentárov a 695 zdieľaní, takže sa dá predpokladať, že tento príspevok videlo viac ako 200.000 ľudí,\" uviedol Dorčák v podaní na prokuratúru. "}
