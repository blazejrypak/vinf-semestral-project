{"url": "https://www.aktuality.sk/clanok/804218/marek-krajci-mal-byt-na-ruskych-volbach-ako-nezavisly-pozorovatel-pozvala-ho-vsak-duma/", "title": "Marek Krajčí mal byť na ruských voľbách ako nezávislý pozorovateľ, pozvala ho však Duma", "body": "Podľa EPDE sa niekoľkých pozorovacích misií zúčastnil aj známy slovenský podporovateľ Kremľa Ján Čarnogurský, prezident Slovensko-ruskej spoločnosti. Známy je aj tým, že verejne obhajuje politiku Kremľa a pravidelne uverejňuje komentáre na ruskom štátom kontrolovanom portáli Sputnik. Na Krajčího ceste do Ruska je problematická skutočnosť, že ho miestne médiá, pre ktoré sa ku priebehu volieb vyjadroval, uvádzali ako poslanca NR SR. A to aj napriek tomu, že také poverenie od Národnej rady nikdy nemal. Stephanie Schifferová, prezidentka EPDE, sa preto obrátila priamo na vtedajšieho predsedu parlamentu Andreja Danka (SNS) a oficiálnou cestou ho požiadala o objasnenie. Schifferová v liste uvádza, že tým, že „úmyselne protirečil záverom pozorovateľskej misie Organizácie pre bezpečnosť a spoluprácu v Európe (OBSE), pán Krajčí usiloval o dezinformovanie ruskej verejnosti o skutočnej povahe medzinárodnej verejnej mienky o volebnom procese [v krajine].“ Vtedajší predseda parlamentu Andrej Danko vo svojej odpovedi uviedol, že „žiaden vecne príslušný útvar Kancelárie Národnej rady Slovenskej Republiky nebol o uvedenej zahraničnej ceste informovaný, a ani úradnou cestou požiadaný o jej prípravu v zmysle zaužívaných vnútorných postupov. (...) Národná rada Slovenskej republiky, ani jej kancelária, uvedenú cestu žiadnym spôsobom neorganizovali ani nefinancovali. (...) V tomto kontexte je predmetnú cestu potrebné vnímať výlučne ako súkromnú cestu pána Mareka Krejčího.“ Slovenský expert na monitoring médií a dlhoročný medzinárodný pozorovateľ volieb Rasťo Kužel vníma Krajčího cestu nanajvýš problematicky. Podľa Kužela „pán Krajčí odišiel do Ruska pozorovať voľby, no v tom čase pôsobil ako poslanec NR SR, čiže neobstojí tvrdenie, že tam bol ako nezavislý pozorovateľ súkromne. Svojou účasťou na voľbách a svojimi vyjadreniami pre ruské médiá legitimizoval volebný proces, pričom je sekundárne, či išlo v jeho prípade iba o značnú dávku naivity, alebo bol za tým ideologický zámer – keďže v konečnom dôsledku poslúžil súčasnému režimu v Rusku a diskreditoval nezávislé pozorovanie zo strany OBSE alebo nezávislých domácich ruských pozorovateľov z organizácie Golos.“ EPDE identifikuje tri možné dôvody, pre ktoré si Federálne zhromaždenie Ruskej federácie na voľby okrem oficiálnych pozorovateľov OBSE pozvalo aj vlastných: Vyjadrenia Krajčího v ruských médiách zostali na webe dodnes. Portál Коммерсантъ uvádza, že podľa „medzinárodného experta a poslanca Národnej rady Slovenskej republiky Mareka Krajčího (...) boli dodržané všetky demokratické štandardy, ktoré existujú v západných krajinách.“ Podobne Krajčího cituje aj portál Izhlife. Obe ruské médiá pravdepodobne čerpajú z videa, v ktorom Krajčí a Janusz Niedźwiecki z poľskej proruskej mimoparlamentnej strany Zmiana odpovedajú na otázky novinárov. „Celý volebný proces bol vedený veľmi transparentným spôsobom,“ ubezpečuje ich Krajčí. Politológ a analytik Grigorij Mesežnikov komentuje nové zistenie kriticky.„Zaradenie Mareka Krajčiho na zoznam problematických volebných pozorovateľov ma nepríjemne prekvapilo. Stále nevieme o okolnostiach jeho misie, o tom, kto ho pozval a čo bolo v pozadí jeho pozorovateľských aktivít. Dúfam, že jeho účasť mimo oficiálnej misie OBSE bola iba omylom z neznalosti a jeho výroky pre ruské médiá boli výsledkom nedostatočnej kvalifikácie pri hodnotení situácie v Rusku. Pre predstaviteľa demokratického politického spektra je totiž účasť na legitimizácii volebných aktov autoritárskych režimov absolútne neakceptovateľná, v prípade Ruska najmä po roku 2014, keď režim tohto štátu sa správa ako agresor voči susednej Ukrajine a ako faktický nepriateľ EÚ.“ Minister Marek Krajčí na otázky o svojom pôsobení v Rusku zaslal nasledujúce stanovisko ktoré uvádzame v plnom znení: „Prezidentské voľby v Ruskej federácii v roku 2018 sledoval celý svet. Zúčastnil som sa ich aj ja ako nezávislý medzinárodný pozorovateľ. Nie v rámci OBSE, ale ako súkromná osoba na pozvanie ruskej Štátnej dumy. Cestu financovala Ruská mierová nadácia, s ktorou som nikdy nemal a ani nemám žiadne väzby a kontakty. Pozvanie som vnímal ako príležitosť sledovať voľby v Rusku osobne a hodnotil som iba to, čo som mal možnosť vidieť počas hlasovania vo viacerých volebných miestnostiach. Po ich návšteve som konštatoval, že vo vybraných volebných okrskoch, kde som sa ako pozorovateľ zúčastnil, mali voľby transparentný priebeh hlasovania, hoci som zaznamenal aj malé procesné pochybenia. Hodnotil som len akt hlasovania a akt sčítavania hlasov, nie predvolebnú kampaň, čo som vo svojich vystúpeniach vždy uviedol. V Rusku som sa nestretol ani s pánom Čarnogurským, ani s pánom Marčekom a ani som netušil, že tam tiež vtedy boli. V kontakte na predmetnej akcii som bol len s pánom Osuským, ktorý bol do Ruska oficiálne vyslaný ako zástupca NR SR za OBSE. Zároveň sa plne stotožňujem so závermi, ktoré po voľbách zverejnila OBSE. Ako člen tejto vlády presadzujem jasné prozápadné a euroatlantické smerovanie Slovenska. Akékoľvek spochybňovanie mojej osoby vnímam ako aktivitu finančných skupín, ktoré sa obávajú o svoju budúcnosť v zdravotníctve.“ Rasťo Kužel dodáva, že to, čo urobil Krajčí, sa nazýva volebná turistika.  „Turisti sú väčšinou priamo platení vládou krajiny, kde pozorujú a prichádzajú väčšinou iba na akt hlasovania, prejdú zopár volebných okrskov a vyjadria sa pre miestne médiá, že všetko, čo videli, bolo v súlade s medzinárodnými štandardmi – čo presne urobil aj pán Krajčí. Avšak je zásadnou chybou vyjadrovať sa k niečomu, čo je iba zlomkom celého volebného procesu. Môže sa stať, že zatiaľ čo v tých osemnástich okrskoch bolo všetko v poriadku, v ostatných viac ako deväťdesiattisíc boli problémy. (...) OBSE ma v tomto striktné pravidlá, do krajiny posiela dlhodobých pozorovateľov, ktorí tam pôsobia najmenej niekoľko týždňov pred voľbami, aby dostatočne preskúmali všetky aspekty volebného procesu.“ Povinnosť dodržiavať prísne pravidlá, podľa ktorých sa musia držať všetci pozorovatelia potvrdil aj Peter Osuský, ktorý dlhodobo pôsobí ako medzinárodný volebný pozorovateľ pre OBSE. Podľa vlastných slov stretol Osuský Krajčího úplnou náhodou na letisku v Moskve. „To že niekto príde na pozvanie Dumy na voľby, akou je Putiniáda (…) Ja to pripisujem naivite. (…) Myslím, že Marek bol využitý,\" povedal. Marek Krajčí svojou účasťou na ruských voľbách legitimizoval ich nedemokratický priebeh a sekundárne Putinov autoritársky režim. Že to robil kvôli svojej zahraničnopolitickej naivite je tá lepšia možnosť. Zatiaľ nič nenasvedčuje, že by tomu malo byť inak. Ak sa minister naozaj stotožňuje so závermi OBSE, tak ako trvdí, mal by vo svetle odbornej kritiky na svoje pôsobenie v ruských voľbách reflektovať a ospravedlniť sa zaň. Zbytočná posledná veta jeho stanoviska, v ktorej pripisuje prípadné snahy o diskreditáciu finančným skupinám vyznieva v kontexte veci a názorov odborníkov komicky. Osuský na otázku, či by prijal pozvanie pozorovať voľby priamo od ruského Federálneho zhromaždenia, odpovedal jedným slovom: „Nikdy!\" "}
