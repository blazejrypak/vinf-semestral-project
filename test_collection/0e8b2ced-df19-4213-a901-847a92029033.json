{"url": "https://www.aktuality.sk/clanok/605314/komentar-daga-danisa-fico-si-vola-na-pomoc-odborarskych-bosov/", "title": "Komentár Daga Daniša: Fico si volá na pomoc odborárskych bosov", "body": "Malé spresnenie: nejde o všetkých odborárov, ale o akciu OZ KOVO a jej šéfa Emila Machynu. Jeho odborári budú zbierať podpisy pre referendum, cez ktoré chcú presadiť presne to, čo presadzuje Ficov Smer – strop pre odchod do penzie (64 rokov). Treba uznať, že odbory majú plné právo vstupovať do politiky, spájať sily so stranami, ktoré sú im blízke a verejne presadzovať svoje záujmy. V tomto prípade však urobili dve chyby. Vybrali si nesprávnu tému. A nesprávneho spojenca. Machyna – častý hosť straníckych akcií Smeru – opäť vstupuje do služieb Roberta Fica. V roku 2010 Machyna organizoval demonštrácie v uliciach proti „pravicovej vláde“. V pozadí protestov neboli len odbory, ale hlavne Smer. Tento rok sa zas Machyna chystá podporiť Ficove politické témy, ktoré síce neriešia nič aktuálne, ale dobre vyzerajú. Polemiky o strope pre odchod do dôchodku sú tento rok celkom od veci. Mimo času a priestoru. Táto téma bude aktuálna niekedy v roku 2038. O dvadsať rokov. Až vtedy by mal dôchodkový vek prekročiť 64 rokov. Fico sa chystá ústavným zákonom „riešiť“ situáciu, ktorá vlastne neexistuje, resp. má byť v hre o dve desaťročia. Účinky prípadného zákona budú čisto marketingové. Nie vecné. Preto je dosť nepochopiteľné, že táto futurológia zamestnáva aj odborárov z OZ KOVO. Až tak, že odhodlane vyrážajú do ulíc. A presadzujú referendum. Inými slovami: akcia OZ KOVO v lete 2018 za riešenia pre rok 2038 má len politickú logiku. Smer potrebuje demonštrovať silu a verejnú podporu priamo v uliciach. Popri verejných protestoch proti vláde tu budú aj fotogenické akcie na podporu Smeru a jeho tém. Machynove odbory v tom Ficovi poslušne sekundujú. Druhá vec, ktorá na tomto príbehu akosi nesedí, je partnerstvo OZ KOVO a Smeru. Už v decembri, priamo na sneme Smeru, Machyna vyhlásil, že odbory a Smer sú na jednej lodi. Čisto „papierovo“ to možno sedí. Smer predstiera, že je sociálna demokracia. Pre odbory by to bol optimálny politický partner. Skutočnosť je však iná. Smer je presne ten typ strany, ktorá by odbory nemala priťahovať, ale odpudzovať. Smer je strana zbohatlíkov, podnikateľov a oligarchov. Takmer všetci členovia vedenia a ministri Smeru (Žiga, Kažimír, Kaliňák, Glváč, Stromček) robia popri politike hlavne biznis. Podnikajú, obchodujú, zamestnávajú ľudí. Záujmy odborárov im nič nehovoria. To isté platí aj o politike Smeru. Je zameraná na podporu oligarchov (Široký, Brhel, Výboh, Bodor). Ich ľudia obsadzujú ministerstvá, vedenie štátnych firiem či komisie na rozdeľovanie eurofondov. Podobné zvyky si osvojili aj koaliční partneri Smeru. Dankova SNS sa stará o záujmy podnikateľov ako Kmotrík, Kvietik, Siekel. Most o Csucsa či Hideghétyho. Od tohto základného nastavenia – od Smeru ako strany podnikateľov – sa potom odvíja aj všetko ostatné. Pri rozdeľovaní zdrojov sa ignoruje podpora malých firiem a živnostníkov. Ich úlohou je len robiť a platiť dane. Eurofondy, štátne dotácie a finančná podpora je nasmerovaná na silných hráčov v pozadí Smeru. Celkom zreteľne to bolo vidieť pri demonštráciách farmárov. Jadro dotácií na pôdu vysávajú podnikatelia zo Smeru, finančné skupiny alebo talianske a albánske skupiny s napojením na mafiu. Z deravého daňového systému a DPH zas roky profitovali postavy ako Kočner či Bašternák. Radoví živnostníci, učitelia, zdravotníci, úradníci a robotníci (o ktorých sa majú starať odbory) boli na okraji záujmu vlády. Fico tento rozpor zvykol prekrývať len rétorikou. Nie sociálnou politikou, postavenou na spravodlivom rozdeľovaní štátnych príjmov. Ak OZ KOVO nezastupuje len odborárskych bossov (a ich politické ambície), ale hlavne záujmy pracujúcich, potom pri hľadaní témy a partnera netrafili do tých správnych dverí. "}
