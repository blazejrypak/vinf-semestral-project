{"url": "https://www.aktuality.sk/clanok/197814/komentar-odvratena-strana-zufalstva/", "title": "Komentár: Odvrátená strana zúfalstva", "body": "Že lekári na Slovensku pracujú v nevyhovujúcich podmienkach, je všeobecne známe. Dlhé služby (vrátane nočných), rozvrátené zdravotníctvo, pocit nedocenenia a sústavne nad vami visí Damoklov meč obrovskej zodpovednosti. Ak niečo podceníte alebo zanedbáte, môžete sa stať zodpovedným za smrť alebo dokaličenie pacienta. Toto povolanie si vyberá svoju daň po fyzickej i psychickej stránke. A k lekárom ešte treba prirátať zdravotné sestry, ktoré pracujú v rovnako ťažkých podmienkach, no za ešte nižšie platy!Na lekárov je každý z nás niekedy vo svojom živote odkázaný a väčšina ľudí si tých dobrých medzi nimi skutočne váži. No načasovanie nátlakových akcií lekárskych odborárov je skutočne nepochopiteľné. Hovoria, že 22 rokov sa ich situáciou nikto nezaoberá. Tak prečo vyššie platy nepýtali pred štyrmi – piatimi rokmi, keď naša ekonomika dosahovala rekordné čísla hospodárskeho rastu?! Prečo prichádzajú s týmito nekompromisnými požiadavkami teraz, kedy celá Európa čelí vážnej dlhovej kríze, čaká nás zrejme pád do recesie, je nutné všade škrtať, šetriť a znižovať nahromadené dlhy?! Takto to vyzerá ako politicky motivované vrazenie dýky do chrbta vláde a ešte občanom, ktorí každé zvýšenie lekárskych platov aj tak v konečnom dôsledku priamo alebo nepriamo zaplatia zo svojich vreciek. Ďalšia vec je, že dnes tlačia na garnitúru, ktorej bola vyslovená nedôvera, bude tu len do marca a má oklieštené právomoci. Ešte aj prezidenta Gašparoviča ten cirkus už prestal baviť. Keď občania sledujú vyjednávanie o jednotlivých problémových bodoch, mnohí nadobúdajú dojem, že všetko je aj tak len o platoch – prípadne výhodách odborárov.  Lekári sú zvláštny stav. Ľudia, čo s niektorými z nich majú negatívnu skúsenosť, si všímajú solidaritu medzi nimi najmä keď ide o ututlávanie problémov a pochybení. Už menej ich je počuť, keď ide o boj proti korupcii v zdravotníctve alebo tlačenie na pozitívne systémové zmeny. Samozrejme, lekár môže na túto kritiku namietnuť, že po dlhej vyčerpávajúcej službe sa potrebuje najmä vyspať a pobudnúť trochu s rodinou – o nutnosti sústavného vzdelávania ani nevraviac. Jeho úlohou nie je nevyhnutne hľadať pravdu a rácio v protichodných programoch politických strán alebo v plánoch záujmových skupín, ktoré si zo zdravotníctva urobili eldorádo. Že minister Uhliarik a vláda nátlakové akcie lekárov nezvládajú, je zjavné. Odstúpenie ministra by pokojne mohlo byť na programe dňa, keby štyri mesiace pred voľbami nešlo len o patetické gesto. Núdzový stav je hanba a krajná možnosť, pripomínajúca príkazové ekonomiky. Na druhej strane, praktiky odborárov sú zavrhnutiahodné. Vydieranie nesmie byť odvrátenou stranou zúfalstva lekárov. Tristo eur navyše je v dnešnej dobe globálnej neistoty férová ponuka. Sú ľudia, ktorí nezarábajú v čistom oveľa viac a z nich tiež mnohí študovali alebo robia v náročných podmienkach. No asi najhorším vkladom odborárskych predákov do verejnej debaty je absurdná diskusia o tom, ktoré povolanie si zaslúži aký plat. Podobných rečí je momentálne plný internet. A táto debata nebude mať konca kraja: Prečo reprezentačný tréner zarába viac ako vysoko špecializovaný chirurg? Alebo si položme otázku, či je teda robotník vo fabrike horší ako lekár a tiež si nezaslúži viac? Ak áno, tak o koľko presne? Ako vyčíslime prínos jednotlivých povolaní pre všetkých ostatných? A keď si všetci zaslúžime viac, potom nech niekto povie, odkiaľ majú tie peniaze prísť? Kde uberieme? Prípadne, koho prinútime platiť viac? A čo keď sa ten, koho prinútime platiť viac, nato vykašle ako naši lekári? Podajme všetci výpoveď a odíďme do zahraničia!  Nech už aktuálny stret lekárskych odborárov a vlády dopadne akokoľvek, zdravotníctvo sa musí stať predmetom záujmu všetkých občanov. A tiež poprednou témou volebnej kampane. Odbory mimo vlastné záujmy žiadne pozitívne zmeny presadzovať nebudú. Na druhej strane, politické strany sú v podozrení, že ich zdravotné programy príliš ovplyvňujú silné finančné záujmy. Podnikanie v zdravotníctve a dosahovanie zisku pritom nie je samo o sebe problém. Verejné debata by sa mala posunúť ďalej od sloganov „zdravie je/nie je tovar“.Zdravie sa síce nedá kúpiť, no zdravotná starostlivosť je služba, ktorá má svoje náklady i cenu. Aj elektráreň, ktorá nemocnici predáva elektriku, realizuje pri tom zisk. - Teda ak nemocnica platí účty. Zdravotníctvo nie je nejaké zázračné odvetvie ľudskej činnosti, na ktoré sa nevzťahuje vzácnosť a obmedzenia tohto sveta. Ani oblička sa nedá rozmnožiť, ak je k dispozícií len jedna, no dostať by ju potrebovali naraz dvaja pacienti. Balík prostriedkov pre zdravotníctvo je podobne obmedzený. Aj keď v uplynulom desaťročí dramaticky narástol – čo pacienti, ani väčšina lekárov vôbec nemuseli pocítiť. Každopádne, verejnosť by mala rozlišovať medzi legitímnym podnikaním a vyhľadávaním renty. A voliči by pri čítaní straníckych programov mali hľadať prepracovaný plán pre fungujúce zdravotníctvo. Nielen povrchné sľuby typu „zabezpečíme/zlepšíme“. Naliať viac peňazí do deravého džbána nepomôže. Nutné sú systémové zmeny a zmena motivácií. A potom je tu jedna vec, ktorou zdravotníctvo môže zlepšiť každý z nás, pacient i lekár: Nedávať úplatky a nepodmieňovať (nad)štandard úplatkami.  "}
