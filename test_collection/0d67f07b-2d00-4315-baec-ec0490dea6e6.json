{"url": "https://www.aktuality.sk/clanok/241599/gepardy-mozu-koexistovat-s-levmi/", "title": "Gepardy môžu koexistovať s levmi", "body": "Konštatovali to Michael Mills a Margaret Millsová z University of Oxford (Veľká Británia) a Lewis Foundation v Craighalle (JAR). V národnom parku Kgalagadi monitorovali nory s cieľom určiť osudy vrhov mláďat šiestich dospelých gepardíc. Zistili, že 55 percent vrhov (53,6 percenta celkového počtu mláďat) prežilo do opustenia nory. Levy pritom boli za iba 6,7 percentami úmrtí gepardíčat. To ostro kontrastuje so situáciou v národnom parku Serengeti. Tam bolo plných 78,2 percenta mŕtvych gepardích mláďat pripísaných na konto levov.(Kgalagadi Transfrontier Park čiže Cezhraničný park Kgalagadi leží na pomedzí Botswany a JAR, plošne v pomere asi 3:1 v prospech Botswany. Má celkovú rozlohu 38.000 kilometrov štvorcových. V podstate sú to dva spojené prihraničné národné parky, botswanský Gemsbok a juhoafrický Kalahari Gemsbok. Serengeti leží v severnej Tanzánii, východne od Viktóriinho jazera. Má rozlohu 14.750 kilometrov štvorcových.) Michael Mills a Margaret Millsová sa domnievajú, že pomery v Serengeti nie sú normou vo vzťahu gepardov (Acinonyx jubatus) a levov púšťových (Panthera leo). Serengeti je skôr výnimkou, lebo ide o planinu, teda otvorenú krajinu, kde sú mláďatá ohrozenejšie. Druhý rozdiel spočíva aj v hlavnej koristi gepardov, gazelách. Kým v Serengeti migrujú, takže dospelé gepardice majú s ich lovom väčšie problémy, v Kgalagadi žijú gazelie populácie viac-menej na jednom mieste a ponúkajú tak stály zdroj potravy. „Náš výskum ukázal, že úmrtnosť gepardích mláďat nemusí byť – na rozdiel od rozšírenej predstavy – vždy vysoká, a že levy nemusia byť ich hlavným predátorom. Gepardy teda môžu v chránených oblastiach koexistovať s inými veľkými šelmami,“ uzavrel Michael Mills. S Margaret Millsovou uverejnili tieto poznatky v časopise Journal of Zoology. "}
