{"url": "https://www.aktuality.sk/clanok/531480/usa-sa-v-skolstve-priblizuju-slovensku-akurat-su-to-najma-zbytocnosti-nazor/", "title": "USA sa v školstve približujú Slovensku. Akurát sú to najmä zbytočnosti (názor)", "body": "Všade na svete platí, že to, čo sa človek raz naučí, už mu nikto nezoberie a o čo viac sa naučí teoreticky aj prakticky, o to viac môže zarábať.  Na jazyk sa preto tlačí otázka, prečo len máloktorá krajina dokáže motivovať najlepších odborníkov, aby sa stali učiteľmi a vychovávali nasledovníkov s vyhliadkami na dobré mzdy. A to zďaleka nie je jediný paradox vo vzdelávaní. Toľko podceňované americké vzdelávanie, ktorému však slovenské školstvo na úrovni vysokých škôl nedokáže konkurovať takmer v ničom, sa čoraz viac podoba na to Slovenské... Aj keď iným spôsobom, než by bol prospešný. V prvom rade treba zodpovedať otázky: „Ktoré zložky vzdelania sú dôležité? Kedy presne? A pre koho?“ V poslednej dobe sa takmer o všetkom rozhoduje na základe „štatisticky dokázaných faktov“. Prečo sa teda po základoch aritmetiky neučia deti štatistiku namiesto napríklad geometrie, ktorú väčšina ľudí nikdy nevyužije? Štatistika je, rovnako ako filozofia či šach, omnoho menej jednoznačná a o to viac potenciálne nebezpečná. Veď na základe štatisticky dokázaného úžitku pre 60 percent obyvateľstva zavádzame často širokoplošné ustanovenia, ktoré môžu vyslovene ubližovať mnohým zo zvyšných 40 percent ľudí. Na základe všemocnej štatistiky má tiež každý človek na Zemi zhruba jeden semenník – keď sa počet semenníkov spriemeruje nielen na mužov ale na počet obyvateľov planéty. Majú teda Jožo a Eva skutočne po jednom semenníku, kedže dokopy majú rozhodne dva? Zrejme by stálo za to venovať sa štatistike viac. A čo trebárs zemepis? Kto je zábavnejší spoločník? Janko, ktorý vie spamäti všetky hlavné mestá a ich geografickú polohu, ale nemá ani potuchy, čo ľudí v daných krajinách trápi? Alebo je to Paťka, ktorá si píše s tromi deťmi z medzinárodného letného tábora, ale domaľovať krajiny do mapy Afriky by rozhodne nevedela. Najlepšie je samozrejme vedieť všetko, a preto nám starostliví politici a niektorí teoretici sociálnych vied tvrdia, že do školy treba chodiť čo najdlhšie. Lebo dĺžka expozície nám štatisticky zvýši šancu vedieť viac (keď už aj nie všetko…) Mohlo by sa zdať, že čím viac ľudia minú na školu a čím dlhšie v nej sedia, tým menej majú času na sociálne nežiadúce správanie sa. No platí to aj naopak – ľudia sa správajú neraz prehnane sociálne. Pretože musia. Čím viac štátnych regulácií a certifikátov, čím vyššie dlhy za školné, čím menej prác bez požadovaných diplomov, tým väčšia kontrola nad životmi jednotlivcov (pre prípad, že by chceli „vystrkovať rožky“) a tým menej spontánnej tvorivosti. V každom prípade, za ideálnych okolností by každý mal mať možnosť „školiť sa” ako dlho mu to vyhovuje, s prestávkami, aké potrebuje. A v teoretickej výučbe by nemal čeliť nevyužiteľnému balastu, tak ako v praktickej zase finančnej núdzi. Keďže v ideálnom svete nežijeme, ostáva to, ako zvyčajne, na nás samých. Buď sa budeme učiť a snažiť sa učiť svoje deti, alebo sa budeme prizerať, ako sa učia a vzdelávajú svoje deti tí usilovnejší. Platí to o Slovensku a rovnako aj o USA. Slovenské aj americké vzdelávanie sa vzájomne približujú presadzovanými zmenami. Akurát sú to skôr zbytočnosti a nezmyselnosti, než užitočné opatrenia. Či už ide o počet rokov strávených v škole, alebo o byrokratické prekážky.  "}
