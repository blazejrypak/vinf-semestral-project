{"url": "https://www.aktuality.sk/clanok/884883/rusko-a-cesko-budu-mat-na-svojich-velvyslanectvach-po-sedem-diplomatov/", "title": "Rusko a Česko budú mať na svojich veľvyslanectvách po sedem diplomatov", "body": "Pre agentúru TASS to v piatok uviedlo ruské ministerstvo zahraničných vecí. „Nezodpovedné a provokatívne správanie českých úradov poškodilo ich vlastnú diplomatickú službu,\" konštatovalo ministerstvo. Z českého veľvyslanectva v Moskve tak musí odísť 16 diplomatov, štyria technickí pracovníci a 91 miestnych zamestnancov. \"Do 31. mája bude osadenstvo ruskej ambasády v Prahe zredukované o 35 diplomatov a 46 technických a administratívnych členov,\" dodal rezort. Diplomatickú roztržku medzi Českom a Ruskom spustilo oznámenie z uplynulého víkendu, že výbuch muničného skladu vo Vrběticiach v roku 2014 spôsobili agenti ruskej vojenskej rozviedky. Česko následne v pondelok vyhostilo 18 pracovníkov ruskej ambasády v Prahe, na čo Rusko odpovedalo vyhostením 20 zamestnancov ambasády ČR v Moskve. Slovenský premiér Eduard Heger vo štvrtok oznámil, že SR na znak solidarity s Českom vyhostí troch ruských diplomatov, pričom územie Slovenska musia opustiť do siedmich dní. "}
