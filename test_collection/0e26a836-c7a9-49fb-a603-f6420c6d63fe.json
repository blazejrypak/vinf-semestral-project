{"url": "https://www.aktuality.sk/clanok/420413/nasilny-prepad-sputali-celu-rodinu-aj-s-detmi/", "title": "Násilný prepad: spútali celú rodinu aj s deťmi", "body": "Mladá rodina z Veľkého Krtíša včera prežila brutálny prepad. Vo večerných hodinách maskovaní lupiči zaútočili na miestneho podnikateľa spolu s manželkou a dvoma deťmi. „Traja maskovaní páchatelia spútali majiteľov domu aj ich deti vo veku 6 a 14 rokov a prehľadávali dom,“ priblížila hovorkyňa banskobystrickej polície Mária Faltániová. Podľa nej poškodeným spôsobili zranenia a z domu ukradli niekoľko tisíc eur. Prípad je v štádiu vyšetrovania a vzhľadom na závažnosť prípadu v súčasnosti polícia odmietla poskytnúť podrobnejšie informácie.  "}
