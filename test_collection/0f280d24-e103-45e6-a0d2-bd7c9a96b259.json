{"url": "https://www.aktuality.sk/clanok/180235/komentar-snivajte-s-nami-odborarmi/", "title": "Komentár: Snívajte s nami, odborármi", "body": "Odborárska iniciatíva má neskutočne mnoho súvislostí. Tie politické sú zrejmé. Do dnešnej vlády sa odboroví predáci nezamilovali. Rozprávanie o potláčaní korupcie je pre nich menej zaujímavé ako rozprávky o sociálnom štáte, v ktorom sa všetci (vrátane zlostných zamestnávateľov) prispôsobia potrebám robotníckej triedy.  V minulom volebnom období svoje provládne sympatie prehnali a prišli o posledné zvyšky nezávislosti. Možno si už odborárski lídri spočítali, či to stálo za to. Neviem o žiadnom špeciálnom komforte, ktorý by pre ľudí vybavili. Stihli sa akurát párkrát strápniť, kúpiť a použiť. Výbornou ilustráciou sú lekárske odbory. Kedysi páni doktori hádzali biele plášte premiérovi Dzurindovi a po štyroch rokoch Ficovej vlády znovu píšu a hovoria zase len o tom, že v prípade uvoľnených pracovných miest v Čechách nebudú váhať s odchodom.  Súčasná vláda nemôže očakávať, že odborári budú ticho. To je v poriadku. Ale malo by to platiť aj o všetkých ostatných vládach. Najlepšie, čo môžu bojovníci za práva zamestnancov urobiť, je zachovať si vždy kritický odstup. Len tak budú dôveryhodnejší a nakoniec úspešnejší.  Ďalším dôvodom k neveriackemu krúteniu hlavou je nápad s referendom. Každý, kto po všetkých referendových trapasoch znovu vytiahne tento „zázračný“ prostriedok, je zrelý na povinný trest čítania krátkych politických dejín Slovenska.  Teraz k samotnému návrhu skráteného pracovného týždňa. Jediným pozitívnym pocitom je práve tá predstava chutnej kávy tesne poobede. Po prebudení zo sna nasledujú fakty a realizmus - aspoň pre tých, ktorí nežijú z pocitov. Odborári môžu týmto nápadom ohurovať len menšiu časť populácie. Alebo si nevšimli, že státisíce ľudí sa živia po svojom, živnosťou a obchodom, vlastným podnikaním? Chcú snáď vykladať o nutnosti kratšieho pracovného týždňa tým, ktorí večer o šiestej len vypínajú svetlo vo svojich krámoch alebo okolo ôsmej odchádzajú z kaderníctiev a zo stavieb? Priorita ľudí je jednoduchá: zarobiť. A podľa toho sa chovajú. Kašlú na štatistiky odpracovaných hodín alebo nadčasov. Vážne si odborári myslia, že im nakoniec zatlieskajú zamestnanci, ktorí vďaka nadčasom donesú domov ako-tak slušný peniaz?  Skrátený pracovný týždeň má vraj podporiť zamestnanosť. Pri zachovaní súčasných platov zamestnávatelia prijmú ďalších ľudí, aby bola potrebná práca vykonaná. A lepšie sci-fi pre nás Gazdík&Comp. nemá? Francúzsko ako zasnúbená krajina odborárskeho úspechu ešte v roku 2000 schválilo 35-hodinový pracovný týždeň. Po niekoľkých rokoch Francúzi priznali, že možno majú viac času pre seba, ale efekt zvýšenia zamestnanosti zostal len prianím. Skrátený pracovný čas zvýšil ceny v službách a nakoniec ho zaplatili spotrebitelia.  Odborári majú brániť práva zamestnancov. Kto sa však ujme práve tých, ktorým nepomôže ani najľúbivejší Zákonník práce na svete? Myslím na obrovskú množinu tých, ktorí bez zmlúv a dohôd pracujú na stavbách. Nie sú zdieraní zahraničnými kapitalistami, ale írečitými slovenskými chlapcami, ktorí pri svojom „podnikaní“ zabúdajú platiť murárom, živnostníkom alebo pomocným silám (tie pracujú nezriedka za 10 EUR na deň). Toto je spolu s nezamestnanými, ktorí chcú pracovať, jediná skutočná chudoba tohto štátu. Nie robotníci z úspešných zahraničných firiem, ktorých zárobky sú nezriedka viac ako slušné.  Nie je hriechom odborárom fandiť. Nech trpezlivo, premyslene a takticky obhajujú práva svojich členov. To je v poriadku. Teraz však predvádzajú pravý opak - ľahkomyseľné snívanie a politikárčenie.  "}
