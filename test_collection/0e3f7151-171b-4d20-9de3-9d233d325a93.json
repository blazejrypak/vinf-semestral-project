{"url": "https://www.aktuality.sk/clanok/793151/nedelne-zamyslenie-roberta-mistrika-iv/", "title": "Nedeľné zamyslenie Roberta Mistríka (IV.)", "body": "Po unavujúcich debatách odborníkov o protilátkach, RNA, remdesivire či PCR testoch, zaujímajúcich čoraz menej ľudí, máme konečne uchopiteľnú tému, ktorej rozumie každý držiteľ mobilného telefónu. Je ňou aplikácia pre smart karanténu. Slovensko zatiaľ vychádza z celej koronakrízy neočakávane dobre a to nie len vďaka disciplinovaným občanom, vzájomnej tolerancii a ľuďom podieľajúcim sa na zvládaní krízy, ale čo si málokto uvedomuje je to predovšetkým vďaka výdobytkom vedy a techniky, o ktoré sa môžeme dnes oprieť. Kým pred sto rokmi počas pandémie španielskej chrípky ľudstvo nevedelo o vírusoch, RNA či antivirotikách vôbec nič, dnes je virológia vedný obor, ktorý zaznamenal obrovské úspechy. Genialita ľudského ducha dokázala zachrániť, zmierniť utrpenie a predĺžiť životy stovkám miliónom ľudí predovšetkým vďaka vakcinácii (detská obrna, osýpky, kiahne), modernej liečbe (HIV, hepatitída typu C) a testovaniu (PCR, ELISA). Zďaleka na tom nemá zásluhu len samotná virológia, ako každá moderná vedná disciplína aj ona je nielen závislá na celej plejáde iných vedných oblastí, ale hlavným motorom pokroku je predovšetkým obrovský rozmach nových biochemických metód a prístrojovej techniky, pričom tie rozhodujúce nesú krásne ženské mená ako polymerázová reťazová reakcia, DNA sekvenácia, elektrónová mikroskopia, hmotnostná spektrometria, röntgenová štruktúrna analýza a mnohé ďalšie. Za vývojom týchto metód a techník je obrovské množstvo úžasných ale aj tragických príbehov, sklamania a radosti, neúspechov ale aj Nobelových cien, komerčných zlyhaní ale aj vzostup veľkých korporácií. Pre širokú verejnosť sú to takmer neznáme príbehy, no bez ohľadu na povedomie masy, ľudia podieľajúci sa na biotechnologickej revolúcii tvorili a naďalej tvoria dejiny. Pred niečo vyše desiatimi rokmi prišla na scénu vecička menom „smart phone“. Zariadenie komplikovanosťou porovnateľné so sekvenátorom DNA (prístroj na čítanie genetickej informácie), no kým sekvenátor je súčasťou len špecializovaných laboratórií, moderný telefón má dnes vo vrecku takmer každý. Aj vedci používajú modernú techniku bez toho, aby dokonale rozumeli komplikovaným technológiám, ktoré sa v prístrojoch skrývajú, je to normálne, pretože je to pre nich len užitočný nástroj a nie objekt výskumu. Používajú modernú techniku s pokorou, rozumejúc jej komplikovanosti, a keď predsa len potrebujú hlbšie pochopiť podstatu naštudujú si princípy a podrobnosti. Bežne ale narazia na limity vlastnej kompetencie a tak sa radšej spájajú s kolegami, ktorí príbuznej téme rozumejú lepšie. U nás sa najnovšie vyrojilo nemálo odborníkov z radov držiteľov mobilných telefónov, ktorí dokonale rozumejú procesom vývoja a nasadenia mobilných aplikácií, ľudovo nazývaných appky. Teraz bez irónie, väčšina z nich o tom nemá ani páru, to im ale nebráni šíriť bludy a hystériu internetom a médiami. Kameňom sváru je dnes aplikácia potrebná na domácu karanténu, ktorá vraj nefungovala, čo nebola pravda. Životný cyklus vývoja a nasadenia appiek pozostáva z viacerých krokov, jedným z nich je súhlas dvoch technologických gigantov Google a Apple s umiestnením na ich internetových obchodoch. Len plne funkčná aplikácia sa posiela na schválenie, inak by to nedávalo zmysel. Je na rozhodnutí Apple a Google, či aplikáciu schvália. Obidve firmy dostali minulý rok od EÚ a Francúzka miliardové pokuty za rôzne prehrešky, očakávajú sa tresty aj pre Facebook a Twitter, a tak schvaľovanie appiek podlieha prísnemu posudzovaniu, zvlášť v tak senzitívnej oblasti ako je COVID-19 a v tak vybičovanej atmosfére, aká vládne dnes. Slovenský vývojový tím je v kontakte s odborníkmi v Apple a Google, kde na posudzovaní pracuje napriek víkendu nemálo ľudí, a pretože sa jedná o technologicky unikátny projekt, je slovenská aplikácia pre nich precedensom, preto proces schvaľovania neprebieha tak rýchlo, ako by sme si všetci želali. Je to technologický prvovýstup a všetci by sme mali byť na nich hrdí a nie ich zatracovať.  Slovenská aplikácia na domácu karanténu vznikla v rekordne krátkom čase jedného mesiaca a podobne ako pri slovenských PCR testoch aj tu sa spojili talentovaní domáci vývojári pod vedením môjho kolegu z permanentného krízového štábu Jána Bučkuliaka, ktorí využili unikátne slovenské technológie, aby uľahčili karanténu krajanom vracajúcim sa zo zahraničia. Je to zložitý a rozsiahly softvér, na ktorom pracovala kopa dobrovoľníkov, 5 tímov vývojárov a dve špičkové slovenské softvérové firmy s obrovskými medzinárodnými úspechmi Sygic a Innovatrics, ktoré majú dlhoročné skúsenosti v oblasti GPS a biometrických systémov. Appka je unikátna v mnohých ohľadoch. Zabezpečuje absolútnu anonymitu a zároveň je schopná overiť, či je na druhej strane konkrétny živý človek a nie len jeho fotografia, musí fungovať pre 20 000 rôznych androidových zariadení, využíva trianguláciu, GPS, geofencing, adaptáciu na kolísavý signál, overovanie senzorov a prepojení, šifrovanie a pokračovať by sa dalo do rána. Neposiela informácie o polohe, ale len informácie o porušení karantény. Aplikáciu podrobili prísnej kontrole etickí hackeri a podobná aplikácia v podobnej technologickej vyspelosti na svete asi neexistuje. Žiadne technologické riešenie nie je dokonalé, no všetci do toho vložili srdce a hlavne chceli pomôcť tak ľuďom v karanténe, ako aj hygienikom a tým nám všetkým, aby sme sa mohli vrátiť do normálneho života.  Apple a Google tiež vyvinuli technológie pre zvládnutie pandémie, tak isto sa museli zmestiť do právneho prepletenca a trvalo im to dva mesiace s takmer nekonečnými finančnými a ľudskými zdrojmi. Slováci to zvládli za mesiac. V celom príbehu možno nájsť znaky veľakrát opakovaného príbehu o Mozartovi a Salierim. Je to o ľuďoch, ktorí na jednej strane svojim umom, odvahou, usilovnosťou a dobrými úmyslami posúvajú svet dopredu, ktorí prekonajú tisíce prekážok, ktorí po sebe niečo užitočné zanechajú a na druhej strane o ľuďoch, ktorí hania, ohovárajú a ostane po nich len vyschnutá mláka nepekných slov. Je v tom aj kúsok Hviezdoslavovho príbehu Slovenského Prometeja, inšpirovaného gréckym tragickým hrdinom Prometeusom, ktorý napriek tomu, že prináša svetlo svojmu ľudu, trpí. "}
