{"url": "https://www.aktuality.sk/clanok/tjslfql/v-priemyselnom-areali-v-britanii-vypukol-poziar-hlasene-su-aj-explozie/", "title": "V priemyselnom areáli v Británii vypukol požiar, hlásené sú aj explózie", "body": "Úrady preventívne evakuovali obyvateľov okolitých domov pre obavy, že v areáli môžu horieť nebezpečné chemikálie. Informovala o tom televízia BBC. Požiar zachvátil jednu z budov v piatok predpoludním. Miestna obyvateľka pre televíziu BBC povedala, že obrovský kúdol dymu si všimla zhruba o 10.30 h miestneho času. „Stála som na konci cesty, ktorá bola zablokovaná a videla som obrovský oblak dymu... Počula som výbuchy a cítila som silný zápach chemikálií,\" povedala Anna Harringtonová-Ridleyová pre BBC. Príčina požiaru zatiaľ nie je známa. Na mieste sú okrem hasičov aj zdravotníci. Britské média zatiaľ neinformovali o obetiach ani o zranených. Jedna osoba je však nezvestná. Leamington Spa je kúpeľné mesto z 18. storočia, ktoré sa nachádza asi 160 kilometrov severozápadne od Londýna. Je preslávené elegantnou dobovou architektúrou. "}
