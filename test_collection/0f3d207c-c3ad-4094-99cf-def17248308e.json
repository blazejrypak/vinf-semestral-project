{"url": "https://www.aktuality.sk/clanok/898048/brusel-zaluje-slovensko-za-porusenie-smernice-eu-o-baliku-cestovnych-sluzieb/", "title": "Brusel žaluje Slovensko za porušenie smernice EÚ o balíku cestovných služieb", "body": "Európska komisia (EK) v stredu v rámci svojho pravidelného balíčka rozhodnutí o porušení právnych predpisov Európskej únie oznámila, aké právne kroky podniká proti členským štátom, ktoré nesplnili svoje povinnosti podľa práva EÚ. Komisia sa rozhodla zažalovať Slovensko na Súdnom dvore EÚ pre nevracanie peňazí za zrušené cesty počas pandémie nového koronavírusu. Eurokomisia oznámila, že sa rozhodla predložiť vec týkajúcu sa Slovenska Súdnemu dvoru EÚ, lebo vnútroštátne pravidlá SR porušujú smernicu EÚ o balíku cestovných služieb z roku 2015. Pôvodne Slovensko oznámilo zmeny svojho dočasného ustanovenia, ktoré mali byť prijaté v marci 2021, následne však Európsku komisiu informovalo, že návrh nebol prijatý a že sa začne nový legislatívny proces. To znamená, že ustanovenia o náhradách za balík cestovných služieb zrušených v dôsledku pandémie ochorenia COVID-19, ktoré boli prijaté v máji 2020, zostávajú v platnosti. V júli 2020 začala Európska komisia právne konanie o nesplnení povinnosti proti Slovensku a ďalším deviatim členským štátom pre pravidlá pre balíky cestovných služieb, čo bolo v rozpore so smernicou EÚ o balíku cestovných služieb. V októbri 2020 eurokomisia pristúpila k ďalšej fáze konania o nesplnení povinnosti a zaslala do Bratislavy odôvodnené stanovisko. Slovensko vo svojej odpovedi informovalo o návrhu legislatívnej zmeny, pričom bol predpoklad, že táto zmena bude prijatá v marci 2021 a nadobudne platnosť 1. mája 2021. Koncom marca 2021 však slovenské orgány Európsku komisiu informovali, že návrh zmeny nebol prijatý a že sa začne nový legislatívny proces. Keďže Slovensko doteraz svoje právne predpisy nezmenilo, eurokomisia sa rozhodla predložiť túto vec Súdnemu dvoru EÚ s cieľom zabezpečiť, aby sa dôležité právo spotrebiteľov na súborné cestovné služby stalo opäť súčasťou slovenských právnych predpisov. "}
