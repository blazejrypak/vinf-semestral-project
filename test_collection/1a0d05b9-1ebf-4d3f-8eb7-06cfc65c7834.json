{"url": "https://www.aktuality.sk/clanok/82334/komentar-korupcia-podla-fica/", "title": "Komentár: Korupcia podľa Fica", "body": "Predseda vlády vo svojom diskusnom príspevku priznal, že korupcii sa na Slovensku darí a že pred rokom 1989 ju spôsobovala nerovnováha medzi ponukou a dopytom, čo bolo dôsledkom centrálne plánovanej ekonomiky. Skutočný proces morálnej erózie sa však podľa neho začal až po prevrate v dôsledku privatizácie. To však nie je pravda. Aj keď privatizácia prebiehala často chaoticky, nemorálnosť začala bezpríkladným pošliapaním vlastníckych práv vo forme znárodnenia.  Počas prvej polovice 20. storočia korupcia ani zďaleka nedosahovala na Slovensku ponovembrovej úrovne. Začiatky erózie morálky teda treba hľadať v roku 1948. Ani nie tak politická diktatúra ako komunistami nastolené centrálne plánovanie prispelo k posunu vo vnímaní morálky. Ako k tomu došlo? Je súčasťou ľudskej prirodzenosti usilovať o isté ekonomické ciele, vymieňať svoje schopnosti, prácu a služby s ostatnými. Nie je náhoda, že jeden z najväčších ekonómov 20. storočia, Ludwig von Mises, nazval svoje 900-stranové životné dielo (po česky „Lidské jednání - Pojednání o ekonomii“).  Svoj výklad začína predstavením človeka ako účelovo konajúcej bytosti. Následne vysvetľuje logiku ekonomického konania a logiku interakcie medzi takýmito konajúcimi bytosťami. Práve z týchto interakcií vyviera trhová ekonomika ako spontánny decentralizovaný poriadok, ktorý pomerne dobre slúži cieľom svojich účastníkov, ak do nej, pokiaľ možno, nezasahuje štát.  Pre právo z toho vyplýva jedna vec: zákonodarcovia by mali vopred rátať s touto logikou účelového ľudského konania, smerujúceho k napĺňaniu individuálnych potrieb a vytvárať právne normy, ktoré by s ňou boli v súlade. To je cesta k prosperite.  Problém je, že zákonodarcovia sa často snažia človeka pretvárať, lenže táto ekonomická logika ľudského konania, ktorá sa najlepšie uplatní v trhovej ekonomike bez prívlastkov, nezmizne ani v zmiešanom, ani v centrálne plánovanom hospodárstve. Len si nájde iné, často deštruktívnejšie spôsoby ako sa predrať na povrch.  Keďže centrálne plánovanie je zo svojej podstaty neschopné vytvoriť rovnováhu medzi ponukou a dopytom, zákonite v socializme vzniká paralelná šedá ekonomika - teda vlastne čierny trh, kde sa chýbajúce statky predávajú za reálne trhové ceny. Mohlo by sa zdať, že vznikom čierneho trhu je všetko vyriešené a logika ľudského konania získala navrch, ale pozor! Je tu niekoľko problémov.  Na takomto nelegálnom trhu nie je možné svoj tovar propagovať reklamou. Povesť o ňom sa teda šíri len ústnym podaním medzi zákazníkmi. Nemožno ho ani reklamovať, ak bol tovar nekvalitný. Keďže vzťahy v šedej ekonomike nepožívajú ochranu oficiálnych orgánov, neexistuje žiadna ich právna vynútiteľnosť.  Ďalšia vec je, že zákonný zákaz láka do ekonomickej aktivity zväčša osoby s pochybnou povesťou a charakterom. Vekslákom alebo šmelinárom sa nestáva poctivý otec rodiny alebo zodpovedná matka niekoľkých detí. Zo začiatku sa do pokútneho obchodu zapájajú najmä rôzne kriminálne živly.  V socialistickom Československu došlo k rozvoju takejto paralelnej šedej ekonomiky najmä v 80. rokoch, keďže oficiálne, štátom riadené hospodárstvo sa ukazuje ako neefektívne. Režim ju najskôr potláča, lenže čím je centrálne plánovanie neúspešnejšie, tým viac občanov je pripravených na čiernom trhu nakupovať. Nakoniec sa do neho zapája aj veľká časť predstaviteľov režimu.  V socializme nemôžete zobchodovať svoj talent, ale súdruhovia veľmi rýchlo začínajú chápať, že šedá ekonomika im dáva šancu na zobchodovanie svojho miesta a vplyvu v straníckej hierarchii. Medzi kriminálnymi živlami z ulice a drobnými predstaviteľmi oficiálnej moci začnú vznikať rozsiahle korupčno-klientelistické siete, ktoré siahajú stále vyššie.  Úcta k právu sa z celej spoločnosti vytráca, pretože všetci vidia, že zákon je len hlúpy a nespravodlivý zdrap papiera, ktorého dodržiavanie by znamenalo neuspokojenie základných potrieb seba a svojej rodiny. Aj predstavitelia režimu si postupne uvedomujú, že bez šedej ekonomiky by sa tej oficiálnej vodilo ešte horšie.  Čierny trh najskôr prilákal ľudí s typicky kriminálnym profilom, lenže zo všetkých ostatných sa vďaka existujúcemu systému stávajú komplici týchto kriminálnikov. Rešpekt k formálnym právnym normám upadá a jediné, čo sa ráta, sú osobné kamarátšafty. A do toho príde Nežná revolúcia. Pred spoločnosťou stojí zrazu úloha pretransformovať celý ten nevýkonný štátny kolos na trhovú ekonomiku, postaviť zákony z hlavy na nohy a obnoviť rešpekt k autorite.  Lenže staré bratstvá medzi kriminálnymi živlami, ktoré si ešte v šedej ekonomike socializmu opatrili kapitál na rozbehnutie svojho podnikania a predstaviteľmi štátu, ktorí často zostali v tej istej kancelárii len s premenovanou funkciou, stále existujú. Hoci transformácia viazne, nové zákony predsa len rešpektujú logiku ekonomického konania lepšie ako tie predošlé a mnohé odvetvia sa veľmi rýchlo očisťujú tým, že sa do nich vpúšťajú neosobné trhové vzťahy.  Lenže neúcta k právu prežíva aj v novom režime, kde sú zákony normálnejšie. Celý národ je navyknutý na korupciu a klientelizmus. Potrvá roky, kým sa to zmení. A z niektorých to vytiahne iba zem. Osemnásť rokov po prevrate možno povedať, že situácia sa pomaly štandardizuje. Legalizáciou podnikania smú potreby ľudí konečne uspokojovať aj normálni poctiví ľudia, ale zberba z pred roku 1989 sa už zabývala v novom systéme a obsadila vrchné priečky ekonomickej moci. Bývalí veksláci sa menia na ctihodných pánov podnikateľov, čo prispievajú na charitu a zbierajú umenie. Ich peniaze im už nikto nevezme. No našou úlohou je donútiť ich hrať podľa pravidiel v budúcnosti, keď už podľa nich nehrali v minulosti. Nové zákony by už mali byť v súlade s ekonomickou logikou účelového ľudského jednania.  Róbert Fico na tej konferencii nezaprel komunistu, keď poznamenal, že zákony máme dobré, no chyba je v ľuďoch. Lenže človek vždy zostane nedokonalým hriešnikom. Výhodou trhovej ekonomiky je, že túto hriešnosť zapriaha do služieb ostatných. Neosobné trhové vzťahy sú najlepším protikorupčným nástrojom. "}
