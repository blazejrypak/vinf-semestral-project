{"url": "https://www.aktuality.sk/clanok/7z81jdw/k-utoku-v-mesite-v-kandahari-sa-prihlasila-afganska-odnoz-islamskeho-statu/", "title": "K útoku v mešite v Kandahári sa prihlásila afganská odnož Islamského štátu", "body": "Džihádistická organizácia Islamský štát-Chorásán (IS-K) sa prihlásila k piatkovému samovražednému bombovému útoku, ku ktorému došlo počas modlitieb v šiitskej mešite v afganskom meste Kandahár a vyžiadal si najmenej 47 obetí na životoch a 70 zranených. Informovala o tom agentúra AFP.  Táto afganská odnož Islamského štátu (IS) vo svojom vyhlásení zverejnenom na sociálnej sieti Telegram uviedla, že dvaja jej samovražední atentátnici vykonali oddelené útoky na rôzne časti mešity Fátimíja, zatiaľ čo veriaci sa vnútri modlili. „Prvý samovražedný útočník aktivoval výbušniny vo svojej veste vo vstupnej hale mešity, zatiaľ čo druhý útočník odpálil výbušniny vo veste v strede mešity,“ uvádza sa vo vyhlásení IS-K.  Táto afganská odnož Islamského štátu sa prihlásila aj k samovražednému útoku na šiitskú mešitu v Kundúze, ktorý sa odohral pred týždňom a vyžiadal si viac než 50 mŕtvych a 100 zranených. Na piatkových modlitbách sa spravidla zúčastňujú stovky ľudí, pripomína AFP. Mešita Fátimíja je najväčšou mešitou menšinových šiitov v Kandaháre. Militantné hnutie Taliban po prevzatí vlády v Afganistane prisľúbilo, že zaistí ochranu šiitskej menšiny, ktorá počas predošlej vlády hnutia v 90. rokoch 20. storočia čelila prenasledovaniu. Šiitskí moslimovia sú často terčom najväčších útokov sunnitských extrémistov, ku ktorým patria aj džihádisti z IS.  "}
