{"url": "https://www.aktuality.sk/clanok/ktc5es9/v-hre-je-rusenie-slovenskych-konzulatov-vo-svete/", "title": "V hre je rušenie slovenských konzulátov vo svete", "body": "Minister zahraničných vecí Ivan Korčok (nominant SaS) sa chystá robiť silné zásahy do siete zastupiteľských úradov Slovenska vo svete. V hre je aj rušenie slovenských konzulátov. Dôvodom je nezvýšenie rozpočtu pre rezort diplomacie. Uviedol to počas štvrtkového rokovania vlády. Minister si je podľa vlastných slov vedomý nedofinancovania rezortu v mnohých otázkach. Podotkol, že má dlhodobo nedofinancované kapitálové výdavky do výšky 50 miliónov eur a majetok ministerstva v zahraničí chátra. „Pýtať si miliónové zdroje teraz, aby sme opravili budovy v zahraničí, by bolo nerealistické, preto som nežiadal o zvýšenie rozpočtu,\" povedal Korčok. Pri rušení konzulátov chce Korčok postupovať korektne voči partnerom. Chce o tom najprv komunikovať s nimi. Koľko konzulátov by sa malo zrušiť Korčok nekonkretizoval. „Aby som udržal túto sieť, musím do nej zasiahnuť,\" poznamenal. Ministerstvo zahraničných vecí by malo mať v roku 2022 k dispozícii viac ako 154,3 milióna eur. Najväčšia časť, viac ako 78 percent výdavkov, smeruje do zahraničnej politiky. "}
