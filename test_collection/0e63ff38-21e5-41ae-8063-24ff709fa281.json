{"url": "https://www.aktuality.sk/clanok/252691/komentar-skutocny-europsky-paradox/", "title": "Komentár: Skutočný európsky paradox", "body": "Očakáva sa, že voľby do   prinesú naprieč kontinentom so sebou posilnenie eurokritických síl. Zdržanlivosť voči centralizácii moci v Európe nie je nevyhnutne znakom politického extrémizmu. V skutočnosti možno projekt európskej integrácie legitímne kritizovať z konzervatívnych, liberálnych i socialistických pozícií. Len by sme pri všetkej kritickosti nemali zabúdať ani na nesamozrejmé výhody, ktoré nám európska integrácia priniesla a prináša. Všetko v živote nesie so sebou výnosy i náklady,   v tomto nie je výnimkou. Štyri slobody (voľného pohybu ľudí, tovarov, služieb a kapitálu) sú nepochybne užitočná vec. Možnosť slobodne cestovať bez nutnosti zdržaní na hraniciach a pracovné či študijné príležitosti naprieč celým kontinentom dnes vyzerajú ako samozrejmosť. Pritom ešte pred štvrťstoročím boli pod Devínom natiahnuté ostnaté drôty. Podobne spoločný európsky trh. Ten neznamená iba, že päťmiliónové Slovensko sa otvorilo exportu z iných európskych krajín. Znamená to tiež, že trh s 500 miliónmi spotrebiteľov – pri zohľadnení kúpyschopnosti najlukratívnejší na svete – sa otvoril aj pre našich exportérov. V mnohých ohľadoch dnes ešte existuje priepasť medzi ekonomickými príležitosťami, ktoré Európska únia ponúka a našou ambíciou, či schopnosťou naplno ich využívať. Avšak iné aspekty európskej integrácie sú menej povzbudivé. Existencia a rozširovanie nadnárodných byrokratických štruktúr posilňujú v členských krajinách logiku napätia medzi cudzorodým centrom a domovinou. Harmonizačné tendencie ohrozujú lokálne konkurenčné výhody a opomínajú, že silnou stránkou Európy je práve jej rôznorodosť. Spoločná poľnohospodárska politika je nespravodlivá, eurofondy veľa krát korumpujúce, kým spoločná mena euro urobila z dlhovej krízy niekoľkých juhoeurópskych krajín problém, ohrozujúci celý kontinent... Niektorí tvrdia, že pozitíva EÚ natoľko prevažujú nad negatívami, že sa nad zápornými stránkami ani neoplatí pozastavovať. Ďalší hovoria, že negatíva existujú práve preto, aby sme si mohli užívať pozitívne plody integrácie. Napríklad sa povie, že eur��pske smernice potrebujeme k tomu, aby mohol fungovať spoločný európsky trh. No konkurencia na trhu vyviera z heterogénnosti podmienok produkcie, nie z vynútenej homogénnosti. Pri istom zjednodušení by pragmatickým záujmom občanov malo byť, aby ich zástupcovia na európskej úrovni posilňovali pozitívne prvky európskej integrácie a umenšovali tie negatívne. Žiaľ, pohľad na súčasné nálady, ktoré hýbu európskymi spoločnosťami, vyvoláva skôr obavu. – Mohlo by sa stať, že k slovu by sa dostala politika, ktorá by obmedzila paradoxne pozitívne stránky integrácie a nijako by nepohla s tými negatívnymi. Príkladom sú niektoré hlasy v západnej Európe, ktoré by rady obmedzili voľný pohyb osôb z krajín stredovýchodnej Európy na svojom území. A to aj napriek tomu, že ich ekonomiky z týchto pracovných síl preukázateľne profitujú. Práve toto je skutočný paradox volieb do europarlamentu a nie jalová otázka, prečo eurooptimistickí Slováci v tak malých počtoch chodia k volebným urnám. Rozpustenie EÚ je samozrejme hlúposť. To by sme prišli o zreteľné výhody, ktoré každý z nás z integrácie má. Dokonalosť je nepriateľkou dobrého a žiadna podoba Únie nikdy nebude na sto percent vyhovovať každému. No to neznamená, že sa nesmieme usilovať o voľnejšiu EÚ, v ktorej národy slobodne spolupracujú a na vyššiu úroveň riadenia sa posúva akurát to, čo sa nedá lepšie urobiť na tej nižšej úrovni. Čerstvým príkladom môže byť energetika, kde Európa musí potiahnuť za jeden povraz, aby sa zbavila jednostrannej závislosti od politicky nevyspytateľných partnerov. Na tomto mieste by niekto mohol namietnuť, že spoločná Európa musí byť nielen o rozume, ale aj o srdci. Mala by byť, takpovediac, pozitívnou emóciou. Nie je to nelegitímna pripomienka. Práve dni ako 8. a 9. máj, kedy si pripomíname koniec druhej svetovej vojny, je vhodné vyzdvihnúť nesamozrejmú mierovú dividendu európskej integrácie. Veď európske národy pristúpili k integračnému projektu práve po skončení najničivejšieho konfliktu v dejinách. "}
