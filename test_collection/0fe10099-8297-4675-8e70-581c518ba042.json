{"url": "https://www.aktuality.sk/clanok/h0ltchk/koronavirus-rusko-schvalilo-testovanie-kombinacie-vakcin-sputnik-light-a-astrazeneca/", "title": "Koronavírus: Rusko schválilo testovanie kombinácie vakcín Sputnik Light a AstraZeneca", "body": "Ruské zdravotnícke úrady schválili testovanie kombinácie vakcín proti koronavírusu od spoločností AstraZeneca a jednodávkovej verzie tamojšej očkovacej látky Sputnik V. Informovala o tom v utorok agentúra AP s odvolaním sa na ruský register schválených klinických štúdií. Do štúdie menšieho rozsahu, ktorá sa mala začať v pondelok a ktorej ukončenie je plánované na marec budúceho roku, sa zapojí 150 dobrovoľníkov. Jej cieľom bude posúdiť bezpečnosť kombinácie dvoch uvedených vakcín a ich schopnosť vyvolať imunitnú reakciu u zaočkovaných. Klinické testy sa majú uskutočniť v piatich zdravotníckych zariadeniach v Moskve a Petrohrade. Švédsko-britská vakcína AstraZeneca vyvinutá v spolupráci s Oxfordskou univerzitou i Sputnik V, ktorú vyvinul Gamalejov vedecko-výskumný inštitút v Moskve a financoval Ruský štátny investičný fond (RDIF) využívajú podobnú tzv. vektorovú (adenovírusovú) technológiu. Vývojári vakcíny Sputnik V Light navrhli firme AstraZeneca možnosť kombinácie oboch očkovacích látok s cieľom dosiahnuť vyššiu účinnosť. AstraZeneca ohlásila spustenie tejto štúdie v decembri. V máji však etická komisia ruského ministerstva zdravotníctva celý proces pozastavila a požiadala o dodanie ďalšej dokumentácie. Podobné klinické štúdie prebiehajú aktuálne aj v Azerbajdžane, Argentíne a Spojených arabských emirátoch. „V rôznych krajinách sa realizuje viacero testov (vakcíny) Sputnik Light v spojitosti s inými výrobcami (očkovacích látok) s cieľom zvýšiť účinnosť iných vakcín,\" uviedol na Twitteri vývojca ruskej vakcíny. Moskva schválila vakcínu Sputnik V na použitie v auguste 2020. Spočiatku táto vakcína spočiatku čelila v Rusku i v zahraničí skeptickým reakciám, keďže bola v tom čase otestovaná len na niekoľkých desiatkach ľudí. Kritici tiež poukazovali na to, že ruská strana nedodala k vakcíne dostatočnú dokumentáciu. Jednodávkovú verziu ruskej vakcíny Sputnik Light schválili v máji a na použitie ju uvoľnili v júni. Ruské úrady schválili i dve ďalšie domáce vakcíny - EpiVacCorona a CoviVac. Kombináciu AstraZenecy s inými vakcínami vrátane Pfizer/BioNTech či Moderna testujú výskumníci v Británii i ďalších krajinách. Podľa predbežných výsledkov vyvoláva jej spojenie s americko-nemeckou očkovacou látkou silnú imunitnú odozvu. Svetová zdravotnícka organizácia (WHO) vyhlásila, že miešanie rozličných vakcín proti covidu pravdepodobne funguje, avšak aby to bolo možné s určitosťou potvrdiť, bude potrebné vykonať ešte ďalšie štúdie. "}
