{"url": "https://www.aktuality.sk/clanok/512097/prokurator-nariadil-obvinit-kocnera/", "title": "Prokurátor nariadil obviniť Kočnera", "body": "Známy podnikateľ Marián Kočner spájaný s kauzami ako Technopol, kauza ovládnutia televízie Markíza, či Glance House, Five Star Residence, Welten Báč, či práve Donovaly, bude na príkaz prokurátora čeliť obvineniu. Dôvodom sú   s hotelmi na Donovaloch z rokov 2010 a 2012. „Dnešný stav je taký, že bolo doručené na NAKA, že sa zrušilo predchádzajúce uznesenie o zastavení trestného stíhania. Bolo tam opatrenie prokurátora o odňatí veci tomu konkrétnemu vyšetrovateľovi s požiadavkou prideliť vec inému vyšetrovateľovi a ďalšie opatrenie zo strany prokuratúra, ktorým dal pokyn na začatie a súčasne vznesenie obvinenia osobe Mariánovi K. a ešte ďalšej osobe,“ povedal na tlačovej konferencii policajný šéf Tibor Gašpar. Podľa Gašpara bude teraz nový vyšetrovateľ postupovať podľa pokynu prokurátora – naštuduje spis a napíše nové uznesenie. Obvinenie by mal vzniesť v dohľadnej dobe. Kočnerove hotely Šport a Residence zmenili v rokoch 2010 a 2012 majiteľa hneď trikrát. Výsledkom boli vratky DPH za 8 miliónov eur a rovnaká strata na strane štátu. Podľa podozrení polície pritom hotely celý čas ovládal práve Kočner. Potvrdzujú to aj staršie vyjadrenia Kočnera a firmy, v ktorých pôsobil, respektíve pôsobí. Viacero obchodov ale prebehlo medzi zahraničnými schránkovými firmami, ku ktorým sa Kočner nehlásil. Vyšetrovateľ NAKA Štefan Jombík najskôr trestné stíhanie zastavil. Napriek nazbieraným informáciám vo svojom uznesení tvrdil, že nejde o trestný čin. O kauze ako prvý informoval   . Aktuality.sk uznesenie   a našli v ňom hneď šesť chýb. Po medializácii si spis vyžiadal aj špeciálny prokurátor Dušan Kováčik. Ten uznal, že vyšetrovateľ pochybil a jeho uznesenie zrušil. Prokurátor Špeciálnej prokuratúry následne Jombíkovi prípad odňal a tiež nariadil obnoviť vyšetrovanie a kontroverzného podnikateľa obviniť. Gašpar nevedel povedať, či vyšetrovateľa Jombíka za pochybenie potrestajú.  „Ak máme konať voči policajtovi za nejaké pochybenie, tak to prokurátor musí aj v písomnej podobe konštatovať. Vyžiadali sme si informáciu, v čom mal predchádzajúci vyšetrovateľ pochybiť a či je možné ho za to disciplinárne alebo trestnoprávne riešiť,“ vysvetľoval. Gašpar dodal, že voči Jombíkovi zrejme začalo disciplinárne konanie. Marian Kočner si naskôr na svoje hotely zabezpečil záložné právo a potom ich predal britskej schránke cez jej firmu na Slovensku. Tá za ne nevedela zaplatiť, a teda namiesto toho, aby ich späť získal Kočner, ich výkonom záložného práva dostal do dražby. Tam ich za 25 miliónov eur získala maltská firma, ktorú riadil Kočnerov neskorší zať. Maltská firma si z kúpy uplatnila štvormiliónovú vratku dane, no dcéra britskej firmy daň neodviedla, lebo skončila v konkurze. Naopak, podstatnú časť vratky pre maltskú firmu získal vo forme pôžičky Marian Kočner a jeho firmy. Podobný scenár sa potom opakoval v roku 2012, kedy získali vratky dve firmy, v ktorých Kočner pôsobil, a štátu ich neodviedla po zápočte firma Welten z   spojenej s Marianom Kočnerom. "}
