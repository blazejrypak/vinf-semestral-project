{"url": "https://www.aktuality.sk/clanok/253393/mohol-archaeopteryx-skutocne-lietat-vedci-su-tymto-vtakodinosaurom-fascinovani/", "title": "Mohol archaeopteryx skutočne lietať? Vedci sú týmto \"vtákodinosaurom\" fascinovaní", "body": "Obrovský röntgenový prístroj v Grenobli na úpätí francúzskych Álp odhaľuje, čo sa skrýva pod povrchom vzácnych skamenelín. Vedci prístrojom, ktorý bol inšpirovaný technikou \"camera obscura\" Leonarda da Vinciho, vytvárajú najzreteľnejšiu podobizeň tohto tvora, aká bola kedy stvárnená. Prvýkrát tak môžu pozorovať 3D model kostry a nielen povrchové obrysy, ale aj všetky skryté kosti a perie vtáka. Dúfajú, že sa im tak podarí prísť na to, ako sa vtáky vyvinuli z operených dinosaurov a začali lietať. Informuje o tom   . Hlavne by radi zodpovedali hádanku, ktorou sa paleontológovia zaoberajú už vyše 150 rokov - či mohol archaeopteryx lietať, alebo nie. V minulosti boli veľké fosílne dosky príliš objemné na to, aby ich mohli naskenovať. Túto časť výskumu však v súčasnosti umožňuje synchotronické radiačné zariadenie vo francúzskom Grenobli, ktorý je schopný produkcie vysokoenergetického röntgenového žiarenia. Archaeopteryx spôsobil veľký rozruch už v čase objavenia jeho prvých fosílií, čo bolo v roku 1861 - len krátko po tom, ako Charles Darwin publikoval svoje revolučné dielo O pôvode druhov. S pazúrmi a zubmi dinosaura, ale s perím vtáka bol archaeopteryx takmer okamžite rozpoznaný ako prechodný druh. Predné končatiny niektorých dinosaurov sa po miliónoch rokov premenili na vysoko efektívne operené krídla, ktoré prostredníctvom rôznych konfigurácií pier umožňovali rýchlu zmenu rozpätia, tvaru a plochy. Príslušné dinosaury sa vďaka tomu výrazne presadili vo vzduchu, kde sa však o nadvládu delili s nedinosaurími vtákojaštermi, ako boli pterodaktyly. "}
