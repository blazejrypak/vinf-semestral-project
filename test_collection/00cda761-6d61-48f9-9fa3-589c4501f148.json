{"url": "https://www.aktuality.sk/clanok/209801/komentar-kupim-1-2-poistovne-zn-stat/", "title": "Komentár: Kúpim 1-2 poisťovne. Zn.: Štát", "body": "Na prvý pohľad sú Ficove zámery rozumné. S predstavou jednej zdravotnej poisťovne nepobúri takmer nikoho okrem akcionárov neštátnych poisťovní a tých, ktorí sa absolútne oddali myšlienke voľného trhu. Konkurencia v tomto prípade nikomu zvlášť nepomohla. S trochou zjednodušenia – prítomnosť viacerých „operátorov“ (na rozdiel od tých mobilných) neviedla k lepšie vybaveným nemocničným izbám alebo ochotnejším lekárom. Zdravotníctvo funguje v inom režime - stalo sa temnou spleťou zákonitostí a absurdít, vzťahov a záujmov. Tu účinky konkurencie nefungujú ako pri zlacňovaní hovorov a esemesiek.  Premiér sa pri ohlásení zámeru jednej poisťovne dostal do svojej starej formy. Podľa neho je nepredstaviteľné, aby si súkromné zdravotné poisťovne odkrojili sami pre seba z peňazí, ktoré sú vyzbierané na zdravotných odvodoch. „Začíname strácať trpezlivosť.“ Našťastie nehovorí o žiadnom znárodnení, je mu jasné, že iná cesta ako odkúpenie neexistuje. A tu je práve záludnosť tohto zdanlivo ľudomilského nápadu. Nikto netuší, aká by mala byť primeraná cena tohto nákupu. Cena neštátnych zdravotných poisťovní nie je tak jasná ako cena 7-ročného ojazdeného golfu, ktorú kupujúci zistí jedným klikom na stránke internetového autobazáru. Vláda bude môcť v každom prípade ohlupovať verejnosť tým, že išlo o výhodnú transakciu – a vždy bude mať akože pravdu.  Poisťovne, ktoré sa prípadne zmiera so svojím osudom, budú na poslednú chvíľu robiť zo seba luxusnú nevestu. Už keď sme pri tej automobilovej metafore, podľa vzoru istej bazárovej siete nebudú váhať so superdokonalým vyčistením interiéru, nalakovaním a v krajnom prípade je riešením aj pretáčanie tachometra (teda „úprava“ ekonomických výsledkov). Premiér nebude kupovať poisťovne zo svojho, a tak bude aj vyzerať vyjednávanie o prípadnej cene. Na špekulácie o tom, že úspešný obchod nakoniec výborne „ošetrí“ známych i neznámych majiteľov poisťovní, je informácií málo, ale pravdepodobnosť je vysoká.  Je možné, že tento obchod padne. Nikomu sa nič nestane. Premiér zostane odvážnym revolucionárom v očiach tých, ktorým sa jeho partizánčina ľúbi. Poisťovne vytrvajú vo svojej kapitalistickej viere, že zmyslom podnikania je zisk. A klienti-pacienti na to všetko rezignujú, budem im stačiť zistenie, že nemusia vymieňať preukaz poistenca. Na myšlienku jednej poisťovne je už neskoro. Rozumnejšie bude usilovať sa zefektívniť ten systém, ktorý je už postavený. Naštvanosť pacientov na zbytočné poisťovne je oprávnená, ale pri plánovaní takejto zmeny emócie nepomôžu, zostáva len pokoj a rozumné vyhodnotenie, či to vôbec za to stojí. Je veľmi pravdepodobné, že išlo iba o jeden z posledných preddovolenkových výkrikov premiéra, aby sme nezabudli, že dňom i nocou myslí na naše dobro. Projekt jednej poisťovne ilustruje to, ako prebieha zápas o silnejší štát. Je to tá najprimitívnejšia predstava silného štátu. Do všetkého sa zamontuje, chce mať všeličo pod kontrolou, ale len technicky, finančne a mocensky. Po všetkých sklamaniach z fungovania voľného trhu nie je na sne o silnejšom štáte nič zločinecké. Ale tí, ktorí ho chcú presadiť, by už mohli konečne dospieť k vyššiemu štádiu vývoja. Skutočne silný štát nešpekuluje nad tým, čo všetko sa dá kúpiť a zoštátniť, ale denne dokazuje svojim občanom, že sa o niektoré služby vie postarať tak kvalitne ako ospevovaný súkromný sektor.  "}
