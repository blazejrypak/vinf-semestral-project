{"url": "https://www.aktuality.sk/clanok/702285/komentar-daga-danisa-fico-ako-sef-koalicie-skoncil/", "title": "Komentár Daga Daniša: Fico ako šéf koalície skončil", "body": "Prípadov, keď Fico narazil, bolo v minulosti viac. Nikdy to však nebolo také rýchle a jednoznačné, ako teraz. Celé sa to začalo aj skončilo za 24 hodín. V pondelok poobede Fico odkázal Čaputovej, že má vymenovať troch ústavných sudcov z kandidátov, ktorí už boli zvolení. Inak parlament nezvolí ďalších. Hneď v ten deň jeho slová spochybnil šéf SNS Danko. V utorok doobeda prezidentka rokovala s Dankom a s Pellegrinim. Obaja ju podporili. Nakoniec sa na jej stranu pridal aj Bugár. Fico ostal v tomto spore sám. A rýchlo, prakticky bez boja, z neho vycúval. Voľbu nových kandidátov  Ukázalo sa, že Fico už v konfliktoch nemôže rátať ani s podporou koalície, ani s podporou Pellegriniho. Tento stav pritom nie je náhodným (alebo výnimočným) vybočením z normy. Tentokrát je za tým viac. Fico už aj vo svojom vlastnom tábore stratil autoritu. A páky na presadzovanie svojej politiky. Samozrejme, to ešte neznamená, že koalícia končí. Kým nevznikne nová parlamentná väčšina, bude tu táto. Akurát už nebude mať jedného hlavného šéfa. Fico sa bude musieť zmieriť s tým, že je len jedným z troch (oslabených) koaličných lídrov. Vlastne zo štyroch. Zarátať treba aj Pellegriniho, ktorý sa čoraz viac riadi vlastnými záujmami. Nie záujmami Fica. Jednoducho: kto stráca podporu a perspektívu a komu idú po krku vo vlastnej strane, ten už s ostatnými nemôže rokovať z pozície sily. Aj keď bol na to roky zvyknutý. Šanca, že Fico fázu svojho úpadku zastaví alebo dokonca otočí, je takmer nulová. Fica nelikviduje len strmý pád podpory a rozklad Smeru, ale aj vonkajšie faktory. Bugárov Most končí. Dankovu SNS čaká boj o prežitie s Harabinom (ktorý sa s Ficom rozišiel v zlom). A pre opozičné strany je každým dňom viac neprijateľný. Alebo rovno neznesiteľný. Fico už nie je ten, kto velí v koalícii a nepriamo aj vo vláde. Alebo kto určuje témy a pravidlá hry. Stáva sa z neho vyhnanec. Stroskotanec, ktorého zaniesol prúd kamsi do spoločnosti Kotlebu a Harabina. A ešte aj tých uráža, ak ich dáva niekto dokopy s Ficom. Predseda Smeru zvykol často vyhlasovať, že nechce dopadnúť ako Mečiar alebo Dzurinda. Jeho želania sa zrejme naplnia. Aj keď z toho horšieho konca. "}
