{"url": "https://www.aktuality.sk/clanok/213496/cokoladova-prevencia-porazky/", "title": "Čokoládová prevencia porážky", "body": "„Kým iné výskumy sa zameriavali na to, ako môže čokoláda pomôcť kardiovaskulárnemu zdraviu, tento náš je prvý, ktorý zistil, že čokoláda prospieva pri znižovaní rizika porážky u mužov,“ povedala Susanna Larssonová. S kolegami analyzovala údaje o frekvencii konzumácie rôznych jedál a nápojov 37.103 švédskymi mužmi vo veku 49 až 75 rokov. Výsledky porovnali so štatistikou výskytu prvých porážok v tejto vzorke. Počas desiatich rokov zaznamenali 1995 prípadov. Vyšlo najavo, že porážka menej ohrozovala mužov, ktorí jedli najviac čokolády, približne 63 gramov týždenne. V ich prípade bolo toto riziko nižšie o 17 percent voči mužom, ktorí vôbec nejedli čokoládu. Ešte výraznejšie zníženie tohto rizika, o 19 percent, členovia tímu zistili pri väčšej analýze piatich nezávislých výskumov, týkajúcich sa celkove 4260 prípadov porážky. Navyše každé dodatočné zvýšenie týždennej dávky čokolády o 50 gramov viedlo ku zníženiu rizika porážky o ďalších približne 14 percent. „Prospešný účinok konzumácie čokolády na znižovanie výskytu porážky zrejme súvisi s flavonoidmi v čokoláde. Flavonoidy totiž podľa všetkého chránia proti kardiovaskulárnym ochoreniam prostredníctvom svojich antioxidačných účinkov, ako aj pôsobením proti tvorbe krvných zrazením a vzniku zápalu. Flavonoidy v čokoláde tiež môžu znižovať obsah ´zlého´ cholesterolu v krvi a krvný tlak,“ vysvetlila Susanna Larssonová. Doplnila zaujímavú skutočnosť. Minulé výskumy spojili zdravotnú prospešnosť pre srdce najmä s tmavou čokoládou, no 90 percent konzumácie čokolády vo Švédsku, čo platilo aj pre najnovší výskum, týkajúci sa porážky, tvorí mliečna čokoláda. Tím Susanny Larssonovej uverejnil tieto poznatky predbežne online v časopise Neurology. "}
