{"url": "https://www.aktuality.sk/clanok/791411/kauza-hmla-na-naka-vypoveda-janovskej-kamaratka-darina-lenartova/", "title": "Kauza Hmla: NAKA chcela vypočúvať Jankovskej kamarátku, odmietla vypovedať", "body": "V kauze Hmla, o ktorej veľa napovedá Threema Mariana Kočnera, mala dnes na Národnej kriminálnej agentúre výsluch Darina Lenártová. Je to dobrá kamarátka dnes už bývalej štátnej tajomníčky Moniky Jankovskej a bola medzi ľuďmi, ktorým polícia vlani zadržala mobilné telefóny pri vyšetrovaní.  Na policajné prezídium prišla už pred deviatou ráno. Keď zbadala čakajúcich novinárov, skryla sa v neďalekej kaviarni. Na výsluch o 9:30 už prišla v sprievode advokáta Dušana Ivana, ktorý je zrejme jej právnym zástupcom.  Na otázky novinárov neodpovedala. Do budovy vošla bez slova. „Nebudeme na nič reagovať,\" povedal len advokát Ivan. Rovnako dopadol aj Lenártovej výsluch. Podľa Ivana totiž odmietla vypovedať. „Nehovorila,\" prehodil cez plece, keď po vyše hodine odchádzali z budovy prezídia. Lenártová prešla okolo čakajúcich novinárov opäť s mlčaním.  Pri výsluchu Lenártovej bol aj Jankovskej advokát Peter Erdös. Jeho klientka od začiatku vinu odmieta, a tak je to stále. „V prípravnom konaní nás čaká ešte množstvo úkonov. Nepoznám presný plán vyšetrovania. Úkony prebiehajú plynule, bez vážnych prieťahov. Čo sa týka mojej klientky, ona sa jednoznačne vyjadrila k skutkom, ktoré sa jej kladú za vinu. To sa k dnešnému dňu nijako nezmenilo,“ reagoval Erdös. Tak ako Jankovská bola podľa Threemy Kočnerovou poistkou v justícii, Lenártová fungovala ako Kočnerova poistka u Jankovskej. Práve s ňou rozoberal mafián odsúdený prvostupňovým súdom v kauze zmenky Televízie Markíza na 19 rokov väzenia všetko, čo sa týkalo nominantky Smeru na ministerstve spravodlivosti. Hoci Lenártovej NAKA vlani vzala mobilný telefón, nebola medzi ľuďmi z prostredia justície, ktorých začiatkom marca zadržali a obvinili v akcii Búrka. Lenártová v minulosti pracovala ako asistentka poslanca za Smer Jozefa Bučeka. V rokoch 2012 až 2016 pracovala na dohodu na ministerstve spravodlivosti. Zamestnala ju kancelária štátnej tajomníčky, ktorou bola práve Jankovská. Po jej boku sa ukázala aj keď sa na tlačovej besede vzdala funkcie. Dnes je Jankovská obvinená z korupcie a súd ju vzal do vyšetrovacej väzby. Z komunikácie medzi Lenártovou a Kočnerom čítal na pojednávaní v kauze Zmenky aj dozorujúci prokurátor Ján Šanta. „Tak čo si dohodla s tou Zuzou? Teda myslím, či si dotlačila Luky, aby dohodla termín. Myslíš, že vybaví tú Zuzu?“ pýtal sa Kočner. Zuzana Maruniaková je tiež obvinená po akcii Búrka. Na petržalskom súde rozhodla, že jedna zmenka v kauze Markíza je pravá. „Sme zlomené, pred chvíľou sme došli, do štvrtej hodiny rána chľastali so sudcami, idem spať,“ písala Lenártová Kočnerovi. Začiatkom marca udrel vyšetrovací tím Hmla, ktorý rieši podozrenia z prostredia justície, vyplavené z Kočnerovej Threemy.  Policajti zadržali najmä v Bratislave 18 ľudí, medzi ktorými bolo 13 sudcov a jedna bývalá sudkyňa.  Väčšinu z nich usvedčuje Vladimír Sklenka, niekdajší súdny lokaj Mariana Kočnera, ktorý bol podpredsedom Okresného súd Bratislava 1. Ten sa rozhodol prehovoriť o údajných machináciach v mnohých súdnych prípadoch, za ktoré mali dostávať sudcovia spriaznení s Kočnerom dary a peniaze. Ústavný súd dal súhlas na väzobné stíhanie u piatich z 13 zadržaných sudcov. Prokurátorka prípadu chcela vo väzbe dovedna osem zadržaných (traja nesudcovia), Špecializovaný trestný súd súhlasil s piatimi návrhmi. Sklenka a dnes už bývalá sudkyňa Miriam Repáková spolupracujú s políciou a vypovedajú o Kočnerovom vplyve na sudcov. Ich stíhanie preto vyšetrovateľ podmienečne odložil.  "}
