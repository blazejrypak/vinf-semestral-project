{"url": "https://www.aktuality.sk/clanok/120283/komentar-vianoce-su-jezisove-narodeniny/", "title": "Komentár: Vianoce sú Ježišove narodeniny", "body": "Komentár: Umenie vojnyVianoce ako výzva Ježišova vykupiteľská misia, ktorá začala v Betleheme pred dvomi tisícročiami je celkom iste najvýznamnejšia udalosť svetových dejín. Narodenie Pána je osou, pretínajúcou náš letopočet a ťažko by sme hľadali historickú postavu, ktorá by viac ovplyvňovala minulosť i súčasnosť ľudstva. Napriek tomu všetkému, v mnohých slovenských domovoch sú Vianoce skôr časom trpkosti. A rozhodne nie kvôli tomu, žeby nádielka darčekov bola chudobná. Slováci sa po materiálnej stránke asi nikdy nemali lepšie, než tento rok, o čom svedčia aj darčekové preteky v obchodných domoch, plné parkoviská pred nimi a tlačenice v nákupných strediskách. Čo Vianociam začína chýbať sú určité nehmotné statky. Priveľa ľudí sa cíti skrúšene, lebo na nich počas sviatkov v plnej miere dolieha ich osamelosť. No ani tam, kde je rodina úplná, veci nemusia byť ideálne. Cez rok, keď manželia chodia do práce a deti do školy, vidiac sa nanajvýš večer, sa zdá všetko v poriadku. No na Vianoce je rodina pospolu dlhšie a jej členovia zrazu zisťujú, že si nemajú čo povedať alebo nedokážu so sebou navzájom vyjsť. Že v podstate ani nie sú RODINOU, teda zoskupením ľudí, žijúcich spolu, ale len DOMÁCNOSŤOU, teda zoskupením osôb, žijúcich vedľa seba a väčšinou sa len míňajúcich bez bližšieho citového kontaktu. Ak v rodine vládnu podobné pomery, jej členovia sa k Vianociam môžu postaviť dvojako. Buď otrávene nejako tých pár dní prečkajú, kým sa život opäť nevráti do normálu. Alebo sviatky zoberú ako výzvu. A pokúsia sa o ich tvorivé naplnenie rodinnou pohodou a tou pravou atmosférou, s ktorou si Vianoce vždy spájali uplynulé generácie. Opäť pritom nemožno zabúdať na kresťanský rozmer týchto sviatkov. Boh je koniec koncov aj Otec, ktorý miluje ľudí bezpodmienečnou láskou až do takej miery, že poslal svojho Syna, aby nás smrťou na kríži vykúpil z našich hriechov. Je to práve nepodmienená láska, ktorá často chýba v našich rodinách. Nezabúdajme na kresťanskú podstatu Vianoc Možno práve preto začína Vianociam chýbať tá správna atmosféra, lebo sme z nich postupne začali vytláčať Ježiša. Je to ako keby sme zavítali k niekomu na narodeninovú oslavu, pričom oslávenca by sme vymkli a bavili sa len s ostatnými hosťami. Nepochybne by takej oslave niečo chýbalo. Keď som na tomto mieste pred pár dňami písal o Desatore, niektorí moji liberálni kamaráti mi povedali, že aj pre nich je dôležité napríklad piate (Nezabiješ!) alebo siedme (Nepokradneš!) prikázanie. Ale vraj nevidia dôvod, prečo by ich mali zaväzovať tie prikázania, ktoré majú čisto náboženský charakter. Pritom hneď to prvé je dôležitejšie, než všetky ostatné: „Ja som Pán, tvoj Boh. Nebudeš mať okrem mňa iných bohov, ktorým by si sa klaňal!“ Toto prikázanie v princípe hovorí, že človek nemá byť sám pre seba stredom vesmíru a jeho potreby, či ego, meradlom všetkého. Naopak, týmto ťažiskom má byť pre nás Boh a jemu majú byť podriadené aj naše vášne, či citové pohnutia. Prvé prikázanie nás tým učí viac naše potreby posunúť do úzadia a brať ohľad na potreby svojich blížnych. Spoločenským dôsledkom dodržiavania prvého prikázania je preto nielen bohabojná, ale predovšetkým slušná a decentná spoločnosť. Na druhej strane, sociálnym dôsledkom masového pošliapavania prvého Božieho prikázania je rozvrátená spoločnosť s nefunkčnými spoločenstvami (vrátane rodín), kde je každý každému vlkom. Podobne to dopadne, keď z nášho morálneho kódexu vypustíme tretie Božie prikázanie: „Pamätaj, že máš svätiť sviatočné dni!“ Či všetok ten predvianočný zhon a stresy nie sú dôkazom, že sme svätiť sviatky zabudli? Nesvedčí aj štatistika z minulého týždňa o vysokej nehodovosti na našich cestách, že sa nevieme duchovne stíšiť a uvedomiť ani na Vianoce? Rodinná intimita betlehemov Na Vianociach je zaujímavé to, že ak sa pokúšame vytvoriť ich špecifickú atmosféru, tak často zlyhávame. Príkladom môžu byť rodičia, ktorí sa pokúšajú napríklad o spoločné rodinné spievanie kolied, no narážajú na nezáujem a odstup svojich dorastajúcich detí. Počas Vianoc viac ako inokedy vychádza na povrch, že šťastie a pohoda často nie sú vecou úmyslu, ale že jednoducho musia zo situácie vyplynúť. Vidíme to už na betlehemoch, ktoré zdobia naše kostoly a námestia. Malý Ježiško, pokojne driemajúci medzi Máriou a Jozefom, prípadne ešte obklopený zvieratami a pastiermi. V tom obraze je cítiť istú pohodu a zvláštnu rodinnú blízkosť. Je to tá pravá rodinná idylka Vianoc. No keď čítame Nový zákon, aj tá intimita vyplynula v podstate s veľmi nepriaznivej situácie, kedy Mária s Jozefom nikde v Betleheme nemohli nájsť nocľah. Vianoce sú tak predovšetkým prísľubom, že sa s príchodom Spasiteľa všetko na dobré obráti. Ide o nádej s veľkým „N“, ktorá je vrytá hlboko do kresťanskej viery. Vianoce, ako Ježišove narodeniny, sú vďaka tomu dobrou príležitosťou, aby každý z nás preskúmal svoj duchovný rozmer.  "}
