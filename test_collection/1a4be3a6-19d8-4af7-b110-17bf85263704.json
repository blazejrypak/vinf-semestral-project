{"url": "https://www.aktuality.sk/clanok/245044/nazor-patricka-linharta-podnikanie-v-zahranici-oplati-sa-alebo-nie/", "title": "Názor Patricka Linharta: Podnikanie v zahraničí, oplatí sa alebo nie?", "body": "Sám som podnikal v zahraničí, ako v Írsku, tak aj v Čechách, a preto viem, čo je plusom a čo je mínusom podnikania v strednej postkomunistickej krajine ako je Slovensko a ČR verzus podnikanie v západnej Európe. Tento článok však nebude o mne, ale o vás a vašich možnostiach, ktoré sa vám môžu naskytnúť. Kvôli objektivite pripájam aj dva videopríbehy vyrobené pre TV Bez CENZURY v spolupráci s Aktuality.sk. Pokiaľ ste si zmysleli otvoriť reštauráciu na Slovensku, v Čechách, či v Írsku, alebo UK, pocítite dosť značné rozdiely v prístupe úradníkov, v rýchlosti vybavovania požadovaných náležitostí, či v byrokratických bariérach a iných nástrahách. Naproti tomu v zahraničí vám pomáhajú s odpustením daní v prvých rokoch, alebo podporujú finančne priamo alebo bezúročnou pôžičkou a poradenským servisom, na Slovensku či v ČR vás čaká byrokratický kolotoč, prekážky, nástrahy, ktoré si občan zo západnej Európy ani nedokáže predstaviť. Pre jednoduché porovnanie, v Čechách mi trvalo mesiac otvoriť bar, ďalší mesiac ho sprevádzkovať kvôli hygiene, ktorá si požadovala úplatok za podpis, čo som s mojím presvedčením zamietol. Potom problém s povolením za parkovanie pred barom, pokutami za s Á-čkovú tabuľu na chodníku, neposypanie chodníka pred barom, vykladanie tovaru pred barom, pokuty za dekorácie (sud s fakľou), nadpis na bare, prasknutá 30ročná vodovodná spojka zabudovaná pod chodníkom pred barom, nevyhovujúca podlaha na záhradke, nerezové stoly, púšťanie rádia, pridanie ľadu do vodky a vyhrážky od výpalníkov až po rozbíjanie baru trestancami najatými konkurenciou, s ktorými odmietala polícia niečo vôbec urobiť. V porovnaní s Írskom, kde som elektronicky založil firmu a na daňovom úrade som ešte ani nebol, keďže všetko prebieha elektronicky. Žiadny výpalníci a odmietavý postoj polície, žiadne bariéry, iba pomoc, a to zo všetkých strán. Hygienická kontrola sa vám nahlási mesiac vopred a opýta sa, o ktorej hodine môže váš podnik navštíviť, úradníci vám ponúkajú sami konzultácie. Nehovoriac o podporných programoch, a u mňa mi dokonca zariadil štát aj moju kanceláriu zo štátnych peňazí. O tom sa môže Slovákovi doma iba snívať, pričom si môže maximálne vykreslovať tieto skutočnosti v sci-fi komiksoch. V západnej Európe má štát záujem, aby ste uspeli, keďže mu potom nezaťažujete sociálny systém, ba naopak, prispievate do neho síce malými daňami/odvodmi, ale o to poctivejšie. "}
