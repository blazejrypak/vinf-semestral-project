{"url": "https://www.aktuality.sk/clanok/908499/vo-francuzsku-desiatky-tisic-ludi-protestovali-proti-opatreniam/", "title": "Vo Francúzsku desiatky tisíc ľudí protestovali proti opatreniam", "body": "Viac ako stotisíc Francúzov v sobotu protestovalo proti plánu prezidenta Emmanuela Macrona zaviesť povinné očkovanie pre všetkých zdravotníkov a systém preukazovania sa tzv. covidpasom v reštauráciách, baroch a ďalších verejných miestach. Okrem Paríža sa demonštrácie uskutočnili aj v Štarsburgu, Lille, Montpellieri a iných mestách. Informovali o tom agentúry AP a Reuters. Účastníci pochodov skandovali „Sloboda” a niesli transparenty odsudzujúce „lekársku diktatúru” a francúzskeho prezidenta. Podľa miestneho ministerstva vnútra sa protestov zúčastnilo dovedna 114 000 ľudí, z toho 18 000 v Paríži. Opatrenia, ktoré Macron ohlásil na začiatku tohto týždňa, majú spomaliť šírenie koronavírusového variantu delta a ochrániť nemocnice pred ďalšou vlnou pandémie. Francúzsky prezident nariadil všetkým zdravotníckym pracovníkom, aby sa dali proti vírusu zaočkovať do 15. septembra. Zároveň oznámil, že vo všetkých reštauráciách, baroch, nemocniciach, nákupných centrách, vlakoch a lietadlách sa bude pri vstupe treba preukázať covidpasom, čiže buď potvrdením o očkovaní alebo negatívnym testom. Vstup bude povolený aj tým, ktorí sa nedávno zotavili z ochorenia COVID-19. K pondelňajším oznámeniam došlo po mesiacoch postupného uvoľňovania epidemiologických reštrikcií. Nové opatrenia tak predstavujú zmenu vládneho kurzu v boji proti pandémii a zdôrazňujú tiež obavy z potenciálnych dôsledkov infekčnejšieho variantu delta. Ohlásené opatrenia v posledných dňoch primali rekordné počty Francúzov k registrácii na očkovanie. Zároveň však vyvolali vlnu nevôle medzi niektorými skupinami obyvateľov. "}
