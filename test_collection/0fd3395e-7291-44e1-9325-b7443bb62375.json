{"url": "https://www.aktuality.sk/clanok/581944/komentar-lubomira-jaska-koalicia-potrebuje-kamion-rukavic-aby-sa-mohla-vrtat-v-spine/", "title": "Komentár Ľubomíra Jaška: Koalícia potrebuje kamión rukavíc. Aby sa mohla vŕtať v špine", "body": "Okecať prázdnymi rečami   je povinná jazda. Nechceme polarizovať, potrebujeme stabilizovať. Nedopustíme, aby médiá ubližovali polícii. Vraj je všetko spolitizované. Je. Už od prvej chvíle výberu policajného prezidenta. „Spolitizovaný“ koniec je logickým vyústením. Na tom nie je naozaj nič škandalózne. Viac ako mesačné balenie krabíc v Gašparovej kancelárii je zbytočné. Rozprávanie o možnej destabilizácii polície sa podobá na výhovorky aj na nedostatok sebadôvery. Alebo si hádam máme myslieť, že všetci uniformovaní zostanú bez svojho prezidenta dezorientovaní a neschopní robiť svoju prácu? Budú hliadky na križovatkách zneistené a chlapi s radarom si nespomenú na najvyššiu povolenú rýchlosť v obciach? Dobre, sú aj argumenty v prospech spomalenej rozlúčky. Vedenie polície má svoju štruktúru a na najvyšších poschodiach dnes poriadne preriedenú. Nech si to teda ešte prezident Gašpar užije. Zaujímavé to znovu začne byť vo chvíli, keď sa objaví nové meno. Vlastne dve mená. Prvým signálom bude nový minister vnútra a ďalším nový policajný prezident. V oboch prípadoch je vysoko pravdepodobné, že sa zvolí „pellegrínovská“ cesta. Teda žiadna radikálna revolúcia, ale len kozmetické upratovanie so silnými režisérmi za oponou. V takejto situácii sa do arény znovu vracia iný prezident – Kiska. Minimálne bude spisovať posudky adeptom na ministra vnútra. Najžiadanejším tovarom v súčasnej vládnej koalícii sa stanú rukavice. Primerane tenké, aby sa s nimi dalo v týchto rošádach špekulovať, ale i pevné, aby v nich mohli miešať všetky špinavosti. Všetko s jediným cieľom: zatiaľ to uhrať a zotrvať pri moci. "}
