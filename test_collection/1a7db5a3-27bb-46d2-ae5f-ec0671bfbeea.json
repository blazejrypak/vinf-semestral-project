{"url": "https://www.aktuality.sk/clanok/249538/komentar-daniela-lipsica-antikampan-cez-mrtvoly/", "title": "Komentár Daniela Lipšica: Antikampaň cez mŕtvoly", "body": " už viackrát avizoval, že prinesie dôkazy o ľudských tragédiách, ktoré mala spôsobiť podnikateľská činnosť jeho protikandidáta. Na jednej zo svojich tlačových konferencií na túto tému povedal: \"Vydržte, všetko bude.\" Keď sa redaktorka opýtala, kedy, odpovedal: \"Ja nie som na Váš povel, ak dovolíte, ja to urobím vtedy, keď ja budem chcieť.\" O niekoľko hodín na to dostali viacerí policajní funkcionári pokyn zostaviť štatistiky samovrážd za uplynulé roky súvisiacich s nebankovými subjektami. V maili, ktorý dostali, sa píše: ,,zároveň som bol požiadaný, aby sme pokiaľ možno obratom, najneskôr do 15.00 hod. dnešného dňa (18.3.2014) zistili, ak sa dá, či u týchto prípadov samovrážd motív konania poškodeného nebol spojený s krachom nebankoviek a podobne. Z uvedeného dôvodu Vás žiadam, aby ste požadované podklady zaslali na moju emailovú adresu najneskôr do 14.30 hod. dňa 18.3.2014.\" Následne išiel ďalší mail, z ktorého odcitujem: ,,V prípade, že v rámci odboru poriadkovej polície budete evidovať za sledované obdobie prípad samovraždy, kde bude motív konania krach nebankovky, žiadam o zaslanie meritórneho rozhodnutia (faxom), ako aj informáciu, z akého zdroja sme zistili tento motív (svedecká výpoveď, list na rozlúčku a podobne).\" Od kedy sa robia \"bežné\" policajné štatistiky, ako to obhajuje minister vnútra  , s pomocou listov na rozlúčku? Od kedy sa robia \"bežné\" štatistiky samovrážd s konkrétnym motívom? A prečo práve nebankovky? Prečo nie strata zamestnania? Klasické nebankové subjekty, do ktorých vloží človek peniaze s vidinou vysokého úroku, na Slovensku od čias BMG a Horizontu neexistujú. Splátkové spoločnosti sú presne o opaku: na prípady, keď niekto nemá dostatok vlastných prostriedkov. Napriek tomu Robert Fico opakovane nazýva splátkové firmy, v ktorých pôsobil jeho protikandidát  , nebankovými spoločnosťami. A presne o to ide. Zmiasť ľudí. Znechutiť ich. A odradiť. Zneužiť policajný orgán na vytváranie diskreditačných materiálov na svojho protikandidáta je na hranici demokratických pravidiel. A snaha zneužívať ľudské tragédie je úplnou stratou súdnosti. Ale svedčí to jednom: že šanca poraziť R. Fica v druhom kole volieb je úplne reálna. "}
