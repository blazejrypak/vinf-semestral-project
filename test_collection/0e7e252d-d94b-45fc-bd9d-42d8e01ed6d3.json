{"url": "https://www.aktuality.sk/clanok/391197/muza-v-bratislave-zrazila-elektricka/", "title": "Muža v Bratislave zrazila električka", "body": "V blízkosti križovatky ulíc Záhradnícka a Miletičova zrazila električka 41-ročného muža z okresu Levice. Ten zraneniam podľahol. TASR o tom informovala bratislavská krajská policajná hovorkyňa Tatiana Kurucová. Po príchode policajtov sa muž nachádzal v koľajisku, mimo priechodu pre chodcov. „Chodec utrpel zranenia nezlučiteľné so životom,“ uviedla Kurucová. Muža mala zraziť električka č. 8, ktorá smerovala do Ružinova. Polícia začala trestné stíhanie pre prečin usmrtenia. Ďalšie okolnosti nehody sú podľa Kurucovej predmetom vyšetrovania. "}
