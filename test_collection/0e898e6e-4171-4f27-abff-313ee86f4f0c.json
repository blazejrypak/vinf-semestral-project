{"url": "https://www.aktuality.sk/clanok/44nznjc/cr-v-prahe-sa-opat-rokovalo-o-protiraketovej-obrane/", "title": "ČR: V Prahe sa opäť rokovalo o protiraketovej obrane", "body": "Podľa prvého námestníka ministra obrany ČR Jana Fulíka predmetom rozhovorov boli tiež politické otázky bilaterálnych a multilaterálnych vzťahov, ako aj projekty americko-českej spolupráce v oblasti vedy a výskumu.  Obe strany dnes v Prahe v rámci prvého zasadania pracovnej skupiny podpísali dohodu o výmene inžinierov a vojenských pracovníkov.  \"Podstatnú časť dnešného rokovania sme venovali protiraketovej obrane. Som veľmi rad, že naši americkí priatelia nám veľmi podrobne predstavili stav, v ktorom sa v tejto chvíli budovanie protiraketovej obrany - toho nového konceptu – nachádza. Veľmi prehľadne nám ten projekt rozdelili do jednotlivých fáz,\" konštatoval Fulík.  \"Sme presvedčení, že sa pred nami otvára niekoľko možností participácie ČR, potenciálne českého ministerstva obrany, na projekte protiraketovej obrany. A čo musím veľmi výrazne zdôrazniť – veľmi oceňujeme, že sa podstatne rozširuje aliančný rozmer tohto projektu. To je to, čo požadovala česká verejnosť, za čo bojovalo aj ministerstvo obrany,\" dodal.  Američania ponúkli ČR, respektíve technickej vysokej škole ČVUT účasť na niektorých vedeckých projektoch, ale i zdieľanie dát amerických protiraketových zariadení. Aj to môže zvýšiť pocit bezpečnosti v ČR, myslí si vysokopostavený predstaviteľ českého rezortu obrany.   Šéf delegácie USA dnes zopakoval slová viceprezidenta Joa Bidena, podľa ktorého USA zostávajú aj naďalej \"zakotvené\" vo vzťahu k NATO a strednej Európe. \"Na tomto našom postoji sa nič nemení. To chcem zdôrazniť,\" prízvukoval Vershbow.  Do Prahy v najbližších týždňoch v súvislosti s témou protiraketovej obrany zamieria z USA aj ďalšie delegácie. V pondelok 16. novembra v ČR očakávajú námestníčku ministerky zahraničných vecí USA Ellen Tauscherovú, ktorá pred časom pripustila, že by v Česku mohlo vzniknúť veliteľstvo protiraketovej obrany. Po Tauscherovej navštívi Česko aj minister dopravy USA Ray LaHood. "}
