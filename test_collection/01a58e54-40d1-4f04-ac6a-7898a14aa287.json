{"url": "https://www.aktuality.sk/clanok/655469/komentar-petra-bardyho-pellegrini-moze-ziskat-zmer-aj-s-oligarchami/", "title": "Komentár Petra Bárdyho: Pellegrini môže získať Smer, aj s oligarchami", "body": "Robert Fico to myslí s odchodom z politiky vážne. Pokiaľ by ho zvolili za sudcu ústavného súdu, musel by skončiť nielen ako poslanec parlamentu, ale aj ako člen Smeru-SD. A teda aj ako predseda dnes najsilnejšej politickej strany. Kto by mohol byť v prípade zvolenia jeho nástupcom? Je rok 2013 a pomenovanie „korunný princ Smeru\" patrí Robertovi Kaliňákovi. Usmiaty „Feši\", ktorý mal roky predtým veľmi korektné vzťahy s novinármi. Ak by Robert Fico vyhral prezidentské voľby, Kaliňák bol najhorúcejším kandidátom na post predsedu strany.  Všetko je však inak. Fico prehral a neskôr prichádza kauza biznisu Kaliňáka s toxickým, dnes už oficiálne uznaným daňovým podvodníkom, Ladislavom Baštrnákom. Z muža, ktorý mal nastúpiť na post šéfa strany, je zrazu človek na odpis. Podržal ho však Fico.  Ozaj, viete, ako sa Kaliňák spoznal s Ficom? V roku 1993 bol Kaliňák študentom na práve. V jednej práci sa venoval Ficovej knihe „Trest smrti\". Keď raz išiel vo svojej Škode Favorit okolo autobusovej zastávky, zbadal tam Fica. Zastavil a opýtal sa ho, či ho vezme. A kamarátstvo bolo na svete. Po prevalení biznisu s Bašternákom síce Fico Kaliňáka podržal, ale všetkým v Smere bolo jasné, že éra Korunného princa skončila. No a dnes už Kaliňák nie je ani ministrom vnútra, ani poslancom parlamentu. Väz mu zlomila vražda novinára Jána Kuciaka a Martiny Kušnírovej. Fico pri svojich plánoch, ako zdúchnuť z politiky a zo Smeru, má v podstate kus šťastia. Je tam Peter Pellegrini. No a Pellegrini mal kus šťastia, že bol Fico dotlačený k demisii a že už má politiky také plné zuby, že by mu nechal úrad vlády aj celý Smer.  Iné je však šéfovať vláde, ktorú v podstate riadi koaličná rada, a teda šéfovia politických strán (aj ten jeho, pozn. red.) a iné je riadiť stranu, ktorá je postavená na podivných biznisových základoch viacerých oligarchických skupín a vplyvov. Aby ste zvládli toto, musíte mať podporu oligarchov a musíte mať aj ich rešpekt. Jednoducho, musia vás brať vážne a v niektorých prípadoch aj poslúchnuť. Toto môže byť Pellegriniho achilova päta. On nie je tak silný ako Fico a nemá ani takú pozíciu u „šéfov“...  Uspokojovať záujmy všetkých ľudí v pozadí Smeru, to môže byť veľký problém. Fico to vždy nejako ukočíroval. Mal navyše okolo seba ľudí ako Ľubomír Jahnátek, Pavol Paška, Robert Kaliňák, Juraj Blanár... Tí ho poslúchali a podporovali. Ich úloha bola aj iná. Pripomeňme si   z júna 2017: „No skúste sa priamo spýtať, napríklad Laššákovej a Pellegriniho, že či sa osobne nepoznajú s Výbohom alebo s Kiňom, resp. Pašku, či sa nepozná so Širokým alebo Blanára a Maďariča, či sa osobne nepoznajú s Fiľom. A uvidíte ich reakcie.“ Alebo: „Keď oligarchom nepasovalo, že sa robia sociálno-demokratické reformy pre bežných ľudí, ktoré narúšajú ich záujmy, tak bránili týmto reformám cez niektorých členov vedenia strany, cez vtedajšiu predsedníčku poslaneckého klubu Janu Laššákovú alebo cez svojich nominantov na ministerstvách.\" Pokiaľ chceme Martvoňovi veriť, že z neho nejde len žlč nahnevaného provinčného politika, tak má Pellegrini pred sebou veľkú výzvu. Keď dnes špekulujeme, že Robert Fico by mohol byť za určitých okolností zvolený za ústavného sudcu, otvára sa ešte viac ako inokedy otázka budúcnosti Smeru. Hoci sa Peter Pellegrini javí ako schopný nástupca Robeta Fica, dokonca ako politik, ktorý by dokázal diskutovať s politickými rivalmi aj médiami na úplne inej úrovni, ako frustrovaný a unavený Fico, bude ho čakať strana, ktorá stojí na veľmi toxických základoch. Odchod Fica by výrazne otriasol základmi akciovej spoločnosti Smer-SD. Ľudia, ktorí tento biznis pred rokmi podporili a zdá sa, že aj reálne ovplyvňovali, môžu byť pre Ficovho nástupcu priveľkým sústom. Môžu ho rozžuť.  Z neho urobia politickú trosku a im ostane v ústach len pachuť, na ktorú sú za tie roky už zvyknutí. A strana zanikne. Veď je to ako v biznise. Keď sa firme nedarí, skrachuje.  "}
