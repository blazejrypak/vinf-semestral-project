{"url": "https://www.aktuality.sk/clanok/782215/online-kauza-kuciak-sud-kocner-zsuzsova-15-april-2020/", "title": "Kauza Kuciak: Kočner namietal, že sudcovia sú voči nemu zaujatí. Neuspel", "body": " „Súd prijal správy z Privat banky na základe návrhu právneho zástupcu poškodenej,\" povedala Sabová.  Predsedníčka senátu oznamuje, že boli podané návrhy na vykonanie dôkazov.  Kým prokurátor číta z výpovede Lukáša Kušníra, Kočner sa krúti na lavici. Sporadicky sa otočí na advokáta, potom si niečo číta a značí si čosi perom.  Prokurátor číta z výpovede brata zavraždenej Martiny Kušnírovej. Pred vyšetrovateľom spomínal na ich vzťah, na plánovanie svadby a na spoločne strávené sviatky. „Skúšali sme im posielať SMS, ale bez odpovede. Mama sa Martine nevedela dovolať od stredy večera, pozerali sme aj na Facebook, ale bez odpovede,\" opísal brat zavraždenej archeologičky.  Ku Gašparovmu výsluchu sa Kočner ani nikto z prítomných nevyjadruje. Predsedníčka senátu pokračuje v čítaní výpovede Miroslava Vereša. Ten dostal telefonický pokyn od kolegu Zubčáka 7. septembra 2017. Vereš potvrdil, že telefonická požiadavka nebola bežná, väčšinou dostával pokyny písomne. „Bol tam Ján Kuciak, jeho rodičia a súrodenci, autá a myslím, že aj doklady, to si nespomínam,\" opisoval Vereš. „Nevedel som pre koho to je, za akým účelom, bol to rozkaz nadriadeného,\" hovoril policajt.  V pojednávacej miestnosti je na chvíľu ruch. Traja kukláči prišli vymeniť kolegov. Opäť si jeden z nich sadá vedľa Kočnera a ďalší dvaja obďaleč.  Vo výsluchu Gašpar upozorňoval na viaceré médiá. Prekážalo mu, že novinári písali o možných únikoch informácií práve k Norbertovi Bödörovi. Nitriansky oligarcha sa totiž tesne pred jeho plánovaným zadržaním prihlásil na polícii sám od seba.  „Mal som vedomosť, lebo jeden z článkov bol akokeby o mne,\" spomínal Gašpar na text Jána Kuciaka. Ten upozornil na vzťah policajného prezidenta s bödörovcami.  „Dostal som správu krátko po polnoci,\" spomínal Gašpar na to, ako sa dozvedel o vražde vo Veľkej Mači. V správe boli iba iniciály. Bývalý policajný prezident sa najprv domnieval, že mohlo ísť o vraždu a následnú samovraždu v partnerskej dvojici. Okolo 5-tej ráno mu zavolal hovorca ministra vnútra a oznámil mu, že jedna z obetí je novinár portálu Aktuality.sk.  Exprezident policajného zboru kritizoval spôsob, akým sa vyšetruje prípad vraždy. Narážal napríklad na únik dôležitých informácií alebo odhalenie utajeného svedka. Gašpar v tejto súvislosti podal aj trestné oznámenie.  Gašpar mal pred políciou povedať aj o stretnutiach s Norbertom Bödörom v období po vražde novinára a jeho snúbenice. Priznal stretnutia s nitrianskym oligarchom, odvolával sa na to, že sú rodina.  „Myslím si, že som nedával Vorobjovovi žiadne ústne pokyny,\" bývalý policajný prezident pred vyšetrovateľom upozornil, že treba rozlišovať medzi pokynmi, príkazmi, rozkazmi a pod. „Nevydal som žiadny príkaz ani pokyn na lustráciu novinára Jána Kuciaka ani inej osoby,\" povedal Gašpar na výsluchu a odmietol, že by inému podriadenému dával pokyn na lustráciu.  Gašpar sa s Vorobjovom stretol zhruba v novembri 2018, už ako poradca ministerky vnútra. Na tomto osobnom stretnutí niekdajší šéf jednotky NAKA Vorobjov Gašparovi oznámil, že zvažuje na výsluchu povedať, že pokyn mu dal práve nadriadený Tibor Gašpar. Podľa bývalého policajného prezidenta však Vorobjov chcel týmto spôsobom napraviť administratívne nedostatky.  Sudkyňa poverila prokurátora, aby prečítal zápisnicu z výsluchu Tibora Gašpara, bývalého šéfa policajného zboru. „Príkaz na lustráciu zavraždeného novinára som nedal, kategoricky to odmietam,\" povedal Gašpar pred vyšetrovateľom.  „A prečo som potom akože čakal dva mesiace? A kedy bola tá tlačovka?\" reaguje opäť Kočner. Predsedníčka senátu ho po chvíli upozorňuje, že obžalovaný má právo vyjadrovať sa k vykonanému dôkazu, nie klásť otázky právnemu zástupcovi poškodenej.  Roman Kvasnica Kočnerovu konštrukciu, že logická niť nesedí, ak najprv bola požiadavka lustrácie a až potom sa Kočner vyhrážal Kuciakovi, neuznáva. Kvasnica upozorňuje, že už v júni 2017 Kuciak konfrontoval Kočnera s DPH podvodmi na Donovaloch a to bol spúšťací mechanizmus ďalších krokov obžalovaného.  K dôkazu sa vyjadruje aj Daniel Lipšic. Upozorňuje, že aj v správach z Threemy z októbra 2017 vyplýva logický sled „prečo a kedy bola vykonaná lustrácia Jána Kuciaka\". Ján Kuciak sa ako jeden z mála slovenských novinárov rozhodol odkrývať svet Mariana Kočnera. Viaceré machinácie a podvody, ktoré Kočner plánoval a realizoval, neostali bez našej mediálnej pozornosti. V tejto práci poračujeme aj dnes. S vašou finančnou podporou toho dokáťeme ešte veľa a náš obsah ostane otvorený pre všetkých.  Kliknutím na logo   si môžete vybrať výšku finančnej podpory, ktorá pôjde výlučne na novinársku prácu. Okrem pevnej čiastky môžete pridať aj ľubovoľnú. Každý mesiac tak umožníte, aby sme boli aj v týchto mimoriadne ťažkých časoch užitočnými pre celú spoločnosť. Jednou vecou sme si totiž istí. Spája nás zodpovednosť. Podporiť nás môžete aj po kliknutí na tento link, kde nájdete všetky podrobnosti:  alebo na červený button s textom „Chcem podporiť“, ktorý nájdete pod týmto článkom. Ďakujeme  Policajt Zubčák mal v lete 2017 voľno, preto poveril lustráciou iného kolegu. Po návrate do práce vypracovaný diagram odovzdal opäť Zubčák už zadávateľovi - Vorobjovi. „Z lustrácie som vypracoval úradný záznam,\" povedal policajt Zubčák. Neskôr dostal aj pokyn na lustráciu ďalších 27 novinárov, ktorá mala súvisieť s prípadom Filipa Rybaniča.  Na súde sa číta aj z výpovede Michala Zubčáka, ktorý dostal pokyn na lustráciu Jána Kuciaka. Pred vyšetrovateľom si spomenul, že „mám spracovať vzťahovú analýzu k osobe Ján Kuciak,\" niekedy v auguste 2017. O Kuciakovi dostal len informáciu, že je novinár. Zubčák priznal, že Vorobjov mu dal pokyn ústne, nie písomne. „Bral som to ako rozkaz a plnil som ho, nemal som dôvodo o rozkaze pochybovať,\" povedal policajt na výsluchu.  Advokát Kvasnica si berie slovo. Podľa neho dôkaz o lustrácii novinára v policajných databázach zapadá do mozaiky ďalších dôkazov a do kontextu udalostí, ktoré už boli preukázané. „Neexistoval žiaden zákonný dôvod na lustráciu zavraždeného Jána Kuciaka, išlo o svojvôľu príslušníkov policajného zboru. Výhovorky boli podľa môjho názoru motivované snahou ubrániť sa trestnému stíhaniu,\" povedal Kvasnica s tým, že títo policajti by mali byť riadne stíhaní.  Prestávka skončila, pojednávanie pokračuje. „Z výpovede tohto svedka jednoznačne vyplýva, že lustrácia Jána Kuciaka bola jedna jediná, prebehla na konci leta alebo na jeseň 2017. Ani v spise nie je informácia, že by bola iná lustrácia. To je v rozpore s výpoveďou svedka Tótha, že už vo februári 2017 mal k dispozícii lustráciu, kde bola adresa iná. Svedok Tóth toto nespochybniteľne tvrdil.  Vyšetrovatelia nemali záujem a neodstránili tento rozpor svedka Tótha a svedka Vorobjova. Zatiaľ nikto nedokázal, že lustračný protokol, ktorý mal Tóth k dispozícii, polícia vyhotovila. Považujem za veľmi zvláštne, že nikto tento rozpor nemá záujem odstrániť.\"  Vorobjov sa pred vyšetrovateľmi priznal, že pred výsluchom sa o veci rozprával aj s Tiborom Gašparom. Žiadny nátlak na svoju osobu však necítil.  Skupina kukláčov v pojednávacej miestnosti sa pravidelne mení. Jeden sedí priamo s Kočnerom v lavici, ďalší dvaja neďaleko od obžalovaného.  „Bola to domnienka, že mi požiadavku zadal Tibor Gašpar. S určitosťou si na to nespomínam. Moja domnienka vychádzala z častej komunikácie s policajným prezidentom,\" opisoval policajný funkcionár ako došlo k lustrovaniu Kuciaka. Najprv označil za zadávateľa požiadavky Gašpara, pri ďalšom výsluchu už ale túto odpoveď upravil s tým, že si presne nespomína.  „Lustrácia bola vykonaná oprávnene, keďže bola požadovaná inou jednotkou,\" vysvetľoval Vorobjov. Pri opakovanej otázke, kto teda zadal požiadavku na lustráciu, už ale šéf jednotky NAKA nevedel odpovedať.  Aký bol dôvod lustrácie?\" pýtal sa vyšetrovateľ Vorobjova. „Na to si nespomínam,\" odpovedal mu vtedajší šéf finančnej jednotky NAKA s tým, že nie vždy vedia detaily o spise, prípade a požiadavke.  Kým sa na súde čítajú výpovede svedkov, Kočner si píše odkazy so svojím advokátom Parom.  Vorobjov pred vyšetrovateľom povedal, že lustráciou Jána Kuciaka poveril svojho kolegu Zubčáka. Najprv vyhlásil, že to robil na pokyn niekdajšieho prezidenta policajného zboru Tibora Gašpara, neskôr svoju výpoveď pozmenil s tým, že si presne nepamätá, kto požiadavku zadal. „Nepamätám si, či si pre lustráciu niekto prišiel, či som ju odovzdal. Lustrácia nemala identifikačné číslo, bol to len papier,\" píše sa v zápisnici z výsluchu Vorobjova.  Číta sa z výsluchu Pavla Vorobjova. Ide o bývalého šéfa finančnej spravodajskej jednotky NAKA, ktorý dal pokyn na lustrovanie Jána Kuciaka v policajných databázach. Ministerka spravodlivosti Vorobjova zbavila mlčanlivosti v súvislosti s trestnou vecou vraždy novinára.  Rodičia Miroslava Marčeka pred vyšetrovateľmi využili svoje právo nevypovedať.  Prokurátor číta zo zápisnice Rigóa. „Nebol som v tejto obci niekoľko rokov, informácie o vražde vo Veľkej Mači som mal informácie. V súvislosti s Miroslavom Marčekom viem, že bol priateľ mojej mamy,\" dodal Rigó. „Čo sa týka Tomáša Szabóa, poznal som ho, nevedel som o ňom veľa,\" povedal Rigó pred políciu s tým, že sa venuje sebe, svojej práci a svojej priateľke.  Predsedníčka senátu spomína Ronalda Rigóa. Ide o syna niekdajšej Marčekovej partnerky. Podobizeň mladého muža polícia najprv zverejnila v podobe identikitu. Vypočuli ho v septembri 2018, po razii kukláčov v Kolárove. Ronald Rigó medzičasom zomrel.  Ďalšia svedecká výpoveď je z výsluchu Kristiána Rapoša. „Poznám obvineného Zoltána Andruskóa, ostaných obvinených vôbec nepoznám,\" povedal pred políciou majiteľ miestneho obchodu, kde si Andruskó nakúpil SIM karty na cudzie meno. „Ku kartám som sa dostal tak, že mi ich ponúkal Marián Lakatoš,\" opísal svedok.  Prokurátor číta z výsluchu Márie Lakatošovej. „S obvinenými nie som v žiadnom príbuzenskom vzťahu, neviem nič o vražde,\" povedala svedkyňa. Polícia ju vypočúvala v súvislosti s poskytnutím údajov pri predaji SIM kariet na jej meno. „Potom mi Mário (Lakatoš, pozn. redakcie) povedal, že takto kupoval. Ja som sa potom dozvedela, že veľa kariet je kupovaných na moje meno,\" povedala svedkyňa na polícii. SIM karty, ktoré používala dvojica Szabó a Marček pri výjazdoch do Veľkej Mače, boli kupované na cudzie meno. Ďalší vypočutý svedok Lakatoš opísal, že nakúpil na meno svojej partnerky SIM karty a následne ich predal ďalej do miestnej predajne v Komárne. Týmto spôsobom sa karty dostali do obehu a Andruskó ich kúpil v miestnom obchode v Komárne.  Sudkyňa poverila prokurátora Novockého, aby čítal výpovede svedkov. Čítajú sa len tie výsluchy, ktoré vyšetrovatelia urobili po vznesení obvinenia.  -   Súd pokračuje dokazovaním. Na pláne je čítanie listinných dôkazov. Sudkyňa oznámila, že dnešné pojednávanie bude do 13-tej. Pokračuje sa vo štvrtok, teda zajtra od 9-tej hodiny.  Predsedníčka senátu zároveň hovorí, že to, ako médiá ďalej informovali o rozsudku pre Miroslava Marčeka, nie je v kompetencii sudcov. Kočner sa totiž v písomnej námietke sťažoval aj na to, ako médiá ďalej interpretovali dianie zo súdu s Marčekom a čo vyhlásil prokurátor pred novinármi.  Kočner sa s advokátom nerozpráva, teraz si vymieňajú písomné odkazy. Sedia za sebou v lavici, obžalovaná predu, obhajca za ním.  Je prestávka. Kočner sa otočil k svojmu obhajcovi a vymenil si svetlomodré rúško, s ktorým prišiel z väzby, za tmavomodré s bielymi vzormi. S advokátom Marekom Parom tak majú rúška rovnaké.  Predsedníčka senátu Sabová vyzýva Kočnerovho advokáta Mareka Paru, aby bližšie konkretizoval, čoho presne sa námietka voči sudcom týka. „Už je to konkretizované v tom samotnom návrhu,\" začína s vysvetľovaním Para a odvoláva sa na smernicu, ktorá podľa neho stanovuje podmienky, za akých je možné označiť osobu ako vinnú. „Už vopred súd konštatoval vinu môjho mandanta, je to jednoznačné,\" uzavrel Para.  K námietke sa vyjadruje aj advokát Roman Kvasnica. „Podľa môjho názoru prezumpcia neviny obžalovaného Kočnera nebola nijakým spôsobom porušená. Senát použil iniciály a žiadnym spôsobom nepovedal, že je objednávateľom vraždy,\" vyhlásil Kvasnica. S námietkou nesúhlasí.  Zástupca rodiny Kuciakovcov Daniel Lipšic tvrdí, že podobný prípad sa už stal aj v kauze obvineného Lališa. Podľa právneho zástupcu už tieto procesné postupy boli prekonané a obsiahlo vyargumentované aj v stanovisku Najvyššieho súdu.  - Ku Kočnerovej námietke sa vyjadruje prokurátor Juraj Novocký. „Mám za to, že vo vyhlásenom rozsudku nebol aporušená prezumpcia neviny obžalovaného Mariana Kočnera. Nebol identifikovaný tak, že bola potvrdená jeho vina. Nie je mi zrejmá argumentácia obžalovaného, resp. obhajcu. Mám za to, že nie sú dôvody, aby sa senátu vylúčil z rozhodovania,\" povedal v reakcii na námietku.  V námietke o zaujatosti senátu Kočner upozorňuje, že podozrivá alebo obvinená osoba sa nesmie označovať za vinnú pred vyhlásením rozsudku. dvoláva sa na smernice aj rozsudky medzinárodných súdov. „Bol som identifikovaný bez toho, aby som bol uznaný za vinného,\" píše sa v Kočnerovom návrhu.  Kočner v námietke hovorí o tom, že senát je zaujatý. Ako dôvod uvádza, že keď predsedníčka senátu prednášala rozsudok v prípade Miroslava Marčeka, odvolávala sa aj na text obžaloby. V ňom anonymizovala ďalších aktérov, vrátane Kočnera, ale vyslovovala ich iniciály, napríklad M.K., A. Zs. a pod.  Sudkyňa rekapituluje doterajší priebeh hlavného pojednávania. Spomína aj to, že Kočner sa priznal k jednému zo skutkov v obžalobe - a to k nelegálnemu ozbrojovaniu. Pri prehliadke jeho domu na Kolibe našli policajti 60 nábojov od českého výrobcu.  Kým sa vedú formálne náležitosti, teda napríklad zisťovanie kto je a kto nie je prítomný na pojednávaní, Marian Kočner si číta z papierov.  Predsedníčka senátu Ružena Sabová upovedomila prítomných, že pre koronavírus je obmedzená verejnosť v pojednávačke. Zároveň umožnila vstup zástupcom troch médií. „Rozhlas a televízia Slovenska, Tlačová agentúra Slovenskej republiky a portál Aktuality.sk, pre ktorý pracoval nebohý Ján Kuciak,\" vymenovala sudkyňa.  Aj dnes platí zákaz zhotovovať snímky a zábery z pojednávacej miestnosti od momentu začatia pojednávania, teda od 9-tej hodiny.  Verejnosť dnes na súde nebude, predsedníčka senátu umožnila prístup len trom médiám. Pri vstupe do budovy príslušníci ZVJS merajú teplotu a kontrolujú obsah tašiek.  - Pred budovou Špecializovaného trestného súdu stojí skupina kukláčov a autá z eskorty. Marian Kočner sa ako jediný z trojice obžalovaných zúčastní na pojednávaní. Z pôvodnej pätice obžalovaných je už len trojica – Marian Kočner, Alena Zsuzsová a Tomáš Szabó svoj verdikt ešte nepoznajú. Sprostredkovateľ vraždy Jána Kuciaka – Zoltán Andruskó si už   , vrah Miroslav Marček dostal začiatkom apríla 23 rokov. Výška trestu nie je právoplatná, prokurátor sa odvoláva na Najvyšší súd. V desiaty deň pojednávania senát avizoval listinné dôkazy. Znamená to, že sa bude predovšetkým čítať – či už z výpovedí svedkov, ktorých vypočúvala polícia počas vyšetrovania a nie je nutné ich znovu vypočuť pred súdom, alebo zo znaleckých posudkov či iných listín. Zsuzsová ani Szabó na pojednávanie neprídu. Každého z nich zastupujú až dvaja advokáti. „Predsedníčka senátu nám dala na zváženie, či prídeme obaja obhajcovia alebo iba jeden z nás. Nevieme ale presne, čo sa bude diať, takže prídem aj s kolegyňou Vestenickou,“ povedal Zsuzsovej advokát Štefan Neszméry. Advokáti Tomáša Szabóa ale svoju účasť zúžili na jedného. Na pojednávaní bude iba Lívia Kochanská. Marian Kočner ako jediný z obžalovaných plánuje prísť, potvrdil to jeho advokát Marek Para. V čase epidémie koronavírusu je dianie v pojednávacej miestnosti obmedzené najmä pre verejnosť. Kým na procese s Kočnerom sa bežne zúčastňovali desiatky médií zo Slovenska aj zo zahraničia, tentoraz majú vstup povolené len tri z nich. Senát na čele s predsedníčkou Ruženou Sabovou obmedzil prístup verejnosti, spomedzi médií môžu byť na súde iba Aktuality.sk a verejnoprávna RTVS, ktoré budú sprostredkovávať aj zvukový online prenos, a Tlačová agentúra SR.    – Zoltán Andruskó sa priznal, že sprostredkoval vraždu Jána Kuciaka, súd ho uznal vinným a   –   Miroslav Marček sa priznal k vraždám, usvedčoval skupinu okolo Mariana Kočnera.  –  : Zoltán Andruskó svedčil, ako sprostredkoval vraždu. Konfrontácia Aleny Zsuzsovej a Zlatice Kušnírovej.  –  Tóth usvedčoval Kočnera. Nepochybuje, že so Zsuzsovou zorganizovali vraždu Jána Kuciaka.  –   Oligarcha Bödör si na súde na veľa nepamätal, Haščák z Penty poprel nahrávky od Kočnera.  –  Na súde sa riešilo, čo robil Kočner deň po vražde, ako Kuciak ohrozoval jeho beztrestnosť a potenciálne aj biznis za vyše sto miliónov eur.  –   Súd vypočul muža, ktorý viedol sledovacie komando na novinárov.  –  Vypovedalo päť znalcov. Súd vyčlenil vraha Marčeka na samostatné konanie.  –   Súd riešil duševné zdravie Aleny Zsuzsovej, Mariana Kočnera a Tomáša Szabóa.  –   Vypovedali znalci k zaisteniu Threemy, súd nariadil vyšetrenie Kočnerovej psychiky.  Kočner spochybnil sudcov, ale neuspel, na súde sa čítali výpovede o lustrácii Kuciaka  Trojici obžalovaných hrozí stále aj doživotný trest. Podľa dozorujúcich prokurátorov si Kočner objednal likvidáciu novinára Kuciaka niekedy na prelome rokov 2017 a 2018. Sprostredkovateľkou objednávky vraždy má byť podľa vyšetrovania Alena Zsuzsová. Tá úlohu posunula Zoltánovi Andruskóovi, ktorý sa pred políciou a potom aj pred súdom priznal. Podnikateľ z južného Slovenska zohnal dvoch mužov – Miroslava Marčeka a Tomáša Szabóa, zaplatil im 40-tisíc eur a dodal informácie o Kuciakovi. Dvojica Marček a Szabó boli opakovane vo Veľkej Mači obzrieť si cesty aj rodinný dom novinára. V stredu večer 21. februára 2018 Marček počkal na Kuciaka v letnej kuchynke pri dome. Potom podľa vlastných slov zaklopal a následne novinára zastrelil priamo do hrude. V dome bola aj Martina Kušnírová, Kuciakova snúbenica. Strelec ju zasiahol do hlavy. O dvojnásobnej vražde svojich detí sa rodičia dozvedeli v nedeľu večer 26. februára. Polícia možných páchateľov zadržala pri obrovskej razii o sedem mesiacov neskôr. Podľa zaistených dôkazov mala dvojica z Kolárova plánovať aj vraždu prokurátorov Maroša Žilinku a Petra Šufliarskeho a tiež exministra Daniela Lipšica. Ján Kuciak sa ako jeden z mála slovenských novinárov rozhodol odkrývať svet Mariana Kočnera. Viaceré machinácie a podvody, ktoré Kočner plánoval a realizoval, neostali bez našej mediálnej pozornosti. V tejto práci pokračujeme aj dnes. S vašou finančnou podporou toho dokážeme ešte veľa a náš obsah ostane otvorený pre všetkých.  Kliknutím na logo  si môžete vybrať výšku finančnej podpory, ktorá pôjde výlučne na novinársku prácu. Okrem pevnej čiastky môžete pridať aj ľubovoľnú. Každý mesiac tak umožníte, aby sme boli aj v týchto mimoriadne ťažkých časoch užitočnými pre celú spoločnosť. Jednou vecou sme si totiž istí. Spája nás zodpovednosť. Podporiť nás môžete aj po kliknutí na tento link, kde nájdete všetky podrobnosti:  alebo na červený button s textom „Chcem podporiť“, ktorý nájdete pod týmto článkom. Ďakujeme "}
