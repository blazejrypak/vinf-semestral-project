{"url": "https://www.aktuality.sk/clanok/262726/preco-europa-urychlene-potrebuje-nove-pravidla-ochrany-osobnych-udajov/", "title": "Prečo Európa urýchlene potrebuje nové pravidlá ochrany osobných údajov", "body": "Reforma pravidiel EÚ v oblasti ochrany osobných údajov pri tom zohráva zásadnú úlohu, pretože výrazne podporí digitálnu ekonomiku tým, že zníži administratívnu záťaž podnikov a zároveň posilní práva občanov.  Pri rokovaniach sme dosiahli značný pokrok, ale je potrebné ďalej napredovať. Počas stretnutia, ktoré sa uskutoční tento týždeň, budú mať ministri spravodlivosti EÚ možnosť ďalej pokročiť v tomto projekte, ktorý je rozhodujúci pre budúcnosť Európy. Potrebujeme silný, moderný rámec ochrany osobných údajov a potrebujeme ho čo najskôr, aby prispel k rastu európskeho hospodárstva a vytváraniu pracovných miest pre občanov.  Táto reforma podnikom výrazne uľahčí ich fungovanie, pretože sa budú obracať už len na jeden vnútroštátny orgán na ochranu údajov a riadiť sa jednotným súborom pravidiel v celej EÚ, namiesto 28. To povedie k zníženiu nákladov a náročnosti pre podniky a umožní najmä malým a začínajúcim podnikom preniknúť na nové trhy.  Táto reforma zároveň poskytuje občanom väčšiu kontrolu nad ich údajmi, čo prispieva k obnoveniu dôvery narušenej mnohými špionážnymi škandálmi a prípadmi porušenia ochrany údajov. Dôvera spotrebiteľov je najcennejšia devíza v digitálnom hospodárstve. Podniky budú môcť využívať potenciál tohto odvetvia v plnej miere len vtedy, ak sa podarí túto dôveru obnoviť.  Reforma poskytuje vhodné nástroje na splnenie tejto úlohy. Jasné pravidlá, týkajúce sa napríklad prenosu údajov, rozptýlia obavy zo sledovania a pochybnosti súvisiace s bezpečnosťou údajov. K tomu prispeje aj zásada, že každý podnik pôsobiaci v Európe bude musieť uplatňovať naše právne predpisy, a to aj v prípade, že sú jeho servery umiestnené mimo EÚ. Vnútroštátne orgány na ochranu údajov budú disponovať novou možnosťou ukladať zmysluplné sankcie podnikom, ktoré porušujú pravidlá, takže občania budú mať istotu, že ich práva sú účinne chránené.  Jedno z týchto práv – právo byť zabudnutý – sa už niekoľko mesiacov dostáva na titulné stránky novín. Súdny dvor Európskej únie v máji rozhodol, že internetové vyhľadávače ako Google musia za určitých podmienok na žiadosť občanov odstrániť výsledky vyhľadávania. Tento rozsudok spôsobil rozruch, keďže internetové a mediálne spoločnosti, regulačné orgány, právni odborníci a občania zápasia s jeho dôsledkami.  Je prirodzené, že takéto významné a ďalekosiahle rozhodnutie vyvolalo živú diskusiu. Nesmieme však zabudnúť, že tento rozsudok nepovýšil právo byť zabudnutý na úroveň nadradeného práva, ktoré by umožňovalo cenzúru internetu. Naopak, v rozsudku sa požaduje patričná rovnováha medzi právom byť zabudnutý a právom na slobodu médií a slobodu prejavu, čo podporuje vyvážený prístup, ktorý Komisia zaujala v navrhovanej reforme. V rozsudku sa taktiež objasňuje, prečo je potrebné prijať túto reformu čo najskôr. Vyjadrenie Súdneho dvora bolo potrebné preto, že európske pravidlá ochrany údajov už nezodpovedajú internetovému veku. Tieto pravidlá pochádzajú z roku 1995, čo je z pohľadu digitálnej revolúcie celá večnosť. Reforma poskytuje Európskej únii moderný rámec potrebný na to, aby občania nadobudli dôveru v bezpečnosť svojich údajov a aby spoločnosti mali jasné pravidlá a právnu istotu, ktoré majú zásadn�� vplyv na ich podnikanie v Európe.  Je teraz úlohou členských štátov, aby v spolupráci s Komisiou a Európskym parlamentom v blízkej budúcnosti zabezpečili zavedenie týchto moderných pravidiel ochrany údajov do praxe. Parlament už vyjadril svoju rozhodnú podporu tejto reformy a hlavy štátov a predsedovia vlád sa zaviazali prijať do roku 2015 silný všeobecný rámec EÚ v oblasti ochrany údajov. Som presvedčená, že členské štáty tento cieľ splnia. Spolieham sa na to, že vláda Slovenskej republiky bude pri uzatváraní týchto rokovaní zohrávať aktívnu úlohu.  Nová Európska komisia Jeana-Clauda Junckera považuje dokončenie jednotného digitálneho trhu za jednu zo svojich priorít. Reforma v oblasti ochrany údajov by mala byť dôležitým krokom vpred, ktorý vytvorí základ pre ďalšie ambiciózne projekty, ktoré budú nasledovať v budúcich piatich rokoch. Pusťme sa teda do práce! Martine Reicherts, komisárka EÚ pre spravodlivosť, základné práva a občianstvo. "}
