{"url": "https://www.aktuality.sk/clanok/148789/usa-piloti-boli-zamestnani-laptopmi-natolko-ze-o-240-kilometrov-minuli-ciel/", "title": "USA: Piloti boli zamestnaní laptopmi natoľko, že o 240 kilometrov minuli cieľ", "body": "Obaja 53- a 54-roční piloti sa počas vyšetrovania priznali, že boli tak zahĺbení do nového počítačového programu na plánovanie služieb a tak intenzívne o tom diskutovali, že minuli cieľ a viac ako hodinu nereagovali na rádiogramy.  Kontakt so strojom Airbus A320 amerických aerolínií Northwest Airlines, ktorý minulý týždeň smeroval z kalifornského mesta San Diego do Minneapolisu, sa prerušil približne hodinu pred pristátím, keď letel vo výške 11 kilometrov - to vyvolalo obavy z únosu lietadla.  Let číslo 188 so 147 pasažiermi na palube pristál bezpečne v Minneapolise v štáte Minnesota po tom, čo leteckí dispečeri obnovili so strojom kontakt. Pilota a druhého pilota odvolali z \"aktívneho lietania\", informovali aerolínie. Hrozí im, že prídu o prácu. "}
