{"url": "https://www.aktuality.sk/clanok/519026/komentar-daga-danisa-fico-ma-pravdu-imigracne-kvoty-su-nezmysel/", "title": "Komentár Daga Daniša: Fico má pravdu. Imigračné kvóty sú nezmysel", "body": "Žaloba Slovenska (Maďarska) proti utečeneckým kvótam EÚ nemala odkladný účinok.  Fico má do veľkej miery pravdu - nevznikla nová situácia.   môžeme pokojne rešpektovať. A zároveň nemusíme vykonať kontroverzné rozhodnutie Rady EÚ z roku 2015 o prerozdelení migrantov. Pretože je síce právne (procesne) platné, ale od začiatku až doteraz je nefunkčné. Svoje predpísané utečenecké kvóty nenapĺňa podľa plánu ani jedna z členských krajín EÚ. Bez ohľadu na to, či tam vládnu populisti alebo vzorní proeurópki liberáli...  Pôvodne sa malo rozhodnutím Rady EÚ jednorazovo rozdeliť 160 tisíc utečencov (hoci doteraz prišlo do únie 1,6 milióna migrantov). Neskôr sa počet znížil na 98 tisíc. Výsledok je zúfalý.   len 27 695 utečencov. Problém pritom nie je len vo východoeurópskych krajinách EÚ, ktoré včas avizovali výhrady. Problém je prakticky všade.  Rozhodnutie Rady EÚ bolo síce v súlade s „ústavou\" EÚ, ale v rozpore s politickou realitou. Silové riešenia v únii nefungujú. Celý problém má štyri roviny: 1. Právnu (ústavnú). Tá je po rozhodnutí súdu EÚ jasná - rozhodnutie Rady EÚ bolo v súlade s pravidlami únie.  2. Politickú. Tá bola a je sporná. Nemecko a krajiny „jadra\" sa rozhodli východoeurópskym štátom nanútiť rozhodnutie o kvótach. Väčšinovým hlasovaním. Hoci východné členské štáty celkom správne namietali, že také citlivé rozhodnutia by sa nemali riešiť prehlasovaním (a prelomením) slabších.  Rozhodnutie o importe novej menšiny na územie štátu patrí medzi zásadné otázky, ktoré by si mala riešiť každá krajina sama - podľa svojich vlastných možností a vlastnej vôle.  3. Vecnú. Teda či ide o schodné a správne riešenie. Tu už - na pár výnimiek - neexistuje nijaký spor. Po dvoch rokoch je jasné, že plošné prerozdeľovanie utečencov nefunguje ani na 30 percent. A migračnú krízu nierieši.  4. Ľudskoprávnu. Tá sa často prehliada - aj mimovládnymi organizáciami a aktivistami, ktorí zvyknú byť citliví na neľudské zaobchádzanie s menšinami. Imigranti riskovali životy a obetovali majetok, lebo chcú žiť v Nemecku, resp. v krajinách západnej Európy. Nie v Medzilaborciach.  Skúsenosť potvrdzuje, že aj „dobrovoľne relokovaní\" utečenci sa pomerne rýchlo z hostiteľskej krajiny vytratia. A pokračujú k príbuzným či známym do Nemecka (Švédska, Rakúska). Kvótny systém by sa dal naplno vynútiť - čisto hypoteticky - len v prípade, že by sme rezignovali na princípy slobody. A úrady by pristúpili k stalinistickým presídľovacím praktikám. Vlaky, trasporty na východ, nútené umiestnenie tisícov utečencov na miesto určenia - a policajná stráž, ktorá im zabráni v prirodzenom pohybe na západ.  Záver: systém kvót je „riešenie\", ktoré hneď na začiatku v únii uviazlo. Lebo je politicky nepriechodné.  Naopak, ako účinné a perspektívne sa ukazujú skôr tie riešenia, ktoré od začiatku presadzovali krajiny V4. Teda ochrana vonkajšej hranice Schengenu spoločnými silami, sprísnené kontroly, tlak na prehodnotenie politiky „otvorených dverí\".  Ďalším z riešení by mohla byť reforma európskeho azylového práva. Azylové právo (doživotná ochrana) by sa v EÚ mohlo zrušiť alebo obmedziť. A posilniť by sa mohla tzv. doplnková ochrana, ktorá sa (na rozdiel od azylu) udeľuje utečencom v núdzi na dobu určitú. S možnosťou predĺženia, ak v materskej krajine utečenca nedošlo k zlepšeniu situácie.  Následne by sa mohlo presadiť pravidlo, že pri azyle (trvalom presídlení menšín na územie štátu) by sa rešpektovalo rozhodnutie, resp. právo veta hostiteľskej krajiny. A pri dočasnej pomoci by sa vyžadovala istá miera solidarity s preťaženými štátmi únie.  Škoda, že Fico - a s ním V4 - neponúkajú únii hlbšie reformy a riešenia podľa vlastných predstáv. A ukazujú hlavne trucovanie. Navyše, v prípade Fica je aj odmietanie kvót dosť nejednoznačné. Doma Fico tvrdí, že s kvótami a rozhodnutím Rady EÚ máme ďalej problém a postoj nemeníme. Čo je stále legitímne stanovisko - principiálne zlé riešenia môžeme odmietať (s rizikom prípadných sankcií), aj keď sú „legálne\".  No na druhej strane z Bruselu počúvame drobné pochvaly za to, ako sa Slovensko pripravuje na   Postihy za nerešpektovanie kvót hrozia len Česku, Poľsku a Maďarsku.  Zrejme ide o starší záväzok Ficovej vlády prijať 100 + 100 „sýrskych kresťanov\" z Talianska, ktorí prejdú cez slovenské bezpečnostné previerky. No možné je aj to, že záväzok sa rozšíri. Od Fica by bolo fér, keby priznal farbu - a informoval o svojich „kompromisoch\" nielen Brusel, ale aj slovenskú verejnosť.  A naopak. Ak doma napína svaly a hlása svoju pravdu, mal by si ju obhájiť aj v zahraničí. Lebo dovtedy bude platiť téza z titulku komentára len obmedzene. V slovenčine. Inak povedané: Fico si robí trhací kalendár aj z EÚ, aj z voličov. Pritom dlhodobo nemôže byť za pekného v „jadre únie\", a súčasne aj doma - ako ignorant európskych rozhodnutí. Raz ho táto hra na dve strany dobehne.  A možno aj dvakrát. V Bruseli a doma.  "}
