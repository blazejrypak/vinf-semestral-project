{"url": "https://www.aktuality.sk/clanok/502372/misia-cinskej-rakety-cchang-ceng-5-sa-skoncil-neuspechom/", "title": "Misia čínskej rakety Čchang Čeng-5 sa skončila neúspechom", "body": "Dnešný štart novej čínskej rakety Čchang Čeng-5 sa skončil neúspechom. Superťažká nosná raketa viezla na palube dosiaľ najväčšiu čínsku družicu, uviedli vládne zdroje, ktoré cituje agentúra Reuters. S rovnakým typom rakety sa počítalo aj pri vynáške najnovšej čínskej sondy na Mesiac. Misia sa mala uskutočniť tento rok, pričom sonda mala priviezť mesačné vzorky. Bezprostredne nebolo známe, či neúspech ovplyvní termín misie. \"Počas letu rakety sa vyskytla anomália. Príčiny budú prešetrené,\" napísala tamojšia agentúra Sinchua bez ďalšieho upresnenia. Raketa Čchang Čeng-5 vyštartovala z juhočínskej ostrovnej provincie Chaj-nan. Čínsky prezident Si Ťin-pching kladie na vesmírny program veľký dôraz s tým, že sa tak posilňuje národná bezpečnosť a obrana. Peking pritom zdôrazňuje, že ide o výlučne mierové využitie kozmických technológií. Koncom roku 2013 pristálo na Mesiaci čínske robotické zariadenie Jü-tchu, postihli ho však vážne technické komplikácie. Čína sa tiež pripravuje na vyslanie človeka na Mesiac. V roku 2003 sa Čína stala treťou krajinou sveta - po bývalom Sovietskom zväze a USA -, ktorá vlastnou raketou dopravila človeka do vesmíru. "}
