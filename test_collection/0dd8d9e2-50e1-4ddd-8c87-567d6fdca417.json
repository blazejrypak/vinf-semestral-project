{"url": "https://www.aktuality.sk/clanok/896536/tyzden-v-kocke-luba-jaska-treba-este-vakcinu-proti-totalnemu-znechuteniu/", "title": "Týždeň v kocke Ľuba Jaška: Treba ešte vakcínu proti totálnemu znechuteniu", "body": "Nikto nečakal, že očista skorumpovaných štruktúr bude prechádzka tatranskou záhradou. Bolo a je prirodzené očakávať tony prekvapení, špinavostí, odhalení a zrád. Tieto očakávania sa naplnili vrchovatou mierou. Hlavne keď je reč o špinavostiach. Problémom najnovšieho vývoja – po tajomnom stretnutí v odhlučnenej miestnosti SIS – je to, že sa stráca hranica medzi dobrými a zlými, špinavcami a ich zákonnými prenasledovateľmi. Hranica sa stráca, pretože počty zadržaných a obvinených sú extrémne. Chýba jasný časový predel oddeľujúci čas pochybných sluhov od času očisty. Odmeny pre tzv. kajúcnikov sú také štedré, že pripravujú verejnosť o vieru v skutočnú spravodlivosť a motivujú všetkých, ktorí sú v ohrození, aby sa dali na vymýšľanie legiend. Kým dnes viacnásobnému zlodejovi čokolád zo supermarketu hrozí pobyt za mrežami, kajúci s miliónovou korupciou budú musieť žiť len s nepríjemným pocitom, že do ich registra pribudol záznam o „podmienke“. Zadržanie šéfa policajnej inšpekcie sa prezentuje ako zásah voči ľuďom bývalej garnitúry, ale na čele celého policajného zboru je človek, ktorého si nová vláda takpovediac adoptovala od predošlej. Na čistenie starého chlieva treba jednoducho väčších frajerov a profíkov ako sú tí, ktorí sa dnes motajú pri moci. A tolerujú, že majú medzi sebou čističov typu Boris Kollár. Na úspech očisty je nevyhnutné mať aspoň toľko dôslednosti, s akou Robert Fico organizuje v každodennom režime svoje tlačovky a bojové pokriky. A verejnosť? Tej zostáva spomínaný pocit únavy. Hneď ako sa začne toto celé podobať na spravodajské hry a vojnu policajných zložiek, obyčajní ľudia (nie tí z OĽaNO) to zabalia a skončia pri večnom presvedčení, že všetci sú rovnakí. Máte chuť na ďalšiu porciu únavy? Ak áno, tu je: Remišová-Kolíková-Za ľudí-Bez ľudí. Už zistil niekto, čo je vlastne príčinou rozporu medzi dvoma dámami z kruhu Kiskových pozostalých? Reči o konzervatívno-liberálnom konflikte sú dobré len pre tých, ktorí každý večer berú tabletky na ideológie, lebo bez nich strácajú zmysel života. Vláda prežila, hoci to bolo bolestivé, trápne a mnohí popri tom prišli o dobrú povesť. Sedí v nej aj ministerka Kolíková, tak asi s prežitím vlády nemá zásadný problém. V konečnom dôsledku to vyzerá na zásadnú osobnú antipatiu medzi netalentovanou predsedníčkou a ministerkou Kolíkovou. Jediné, čo majú všetci aktéri spoločné, sú zlé vyhliadky. Z bezvýznamnosti sa môže strana prepadnúť do ešte väčšej bezvýznamnosti. Čakanie na akúsi „živú vodu“, po pokropení ktorou sa Za ľudí pozviecha, je naivné a márne.  Pri téme Sputnik je tohtotýždňové univerzálne slovo tiež použiteľné. Únava. Žiadne fanfáry sa nekonali, ani Sojuz nerušimyj, ani prípitky vodkou alebo galavečer Alexandrovcov. Chvalabohu. O najväčšiu zábavu sa postaral hlavný ambasádor ruskej vakcíny Igor Matovič. Znovu sa neudržal a po niekoľkých dňoch vypratania sa z verejných debát vtrhol do nich s tradičnou zmesou preháňania, obviňovania, klamstiev a viery vo vlastné bludy. Ak jeden odhalený covid-pozitívny pri antigénovom testovaní vyšiel na pár tisíc eur, cena jedného zaočkovaného Sputnikom je dramaticky vyššia. Nejde iba o eurá. Premrhala sa viera v racionalitu a pravidlá. Aj dôvera v kultúrne a spoločenské zaradenie do civilizačného okruhu, v ktorom nám je (aj keď to mnohí popierajú) dobre až luxusne. Je čas vrátiť sa k skutočným výzvam. Dosť bolo rečí o Sputniku, konečne by bolo dobré vidieť intenzívnu a funkčnú kampaň v prospech očkovania sprevádzanú praktickými nápadmi, ako motivovať k očkovaniu najzraniteľnejších. Ak dokáže telekomunikačný operátor vnútiť aj tým najjednoduchším predražený paušál, prečo štát nie je schopný osloviť ľudí adresne s ponukou dlhšieho života? A vôbec nejde iba o reklamný slogan… Hokeju sa nedá vyhnúť. Nie, medaily slovenskí hokejisti neprinesú. Napriek tomu ich výkon na tohtoročných, mierne divných majstrovstvách si zaslúži uznanie. Tréner Craig Ramsay ukázal, o čo ide.  Gýčové sokolícke (a im podobné) hymny nefungujú. Treba dynamickú generačnú výmenu, rovnosť príležitostí pre mladých hráčov, poupratovať v hlavách, poriadne dávky mentálneho otvorenia a slobody od zbytočných tlakov. Výsledkom nie je úplný zázrak, ale osviežujúci posun. Asi takto by mohla vyzerať aj ozaj vážna spoločenská a politická zmena. "}
