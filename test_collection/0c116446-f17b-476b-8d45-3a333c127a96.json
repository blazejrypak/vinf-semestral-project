{"url": "https://www.aktuality.sk/clanok/608055/policia-preverila-vojensku-techniku-nocnych-vlkov-vraj-nic-nespachali/", "title": "Polícia preverila vojenskú techniku Nočných vlkov. Vraj nič nespáchali", "body": "Policajné prezídium tvrdí, že informáciami o vojenskej technike v objekte v Dolnej Krupej, kde má ruský motorkársky klub Noční vlci európsku základňu, disponovala. „Ide o pojazdné vozidlá, ktoré, samozrejme, nie sú streľbyschopné,“ informoval Aktuality.sk hovorca policajného prezídia Michal Slivka. „Ako sme už viackrát zdôraznili, celú situáciu v súvislosti s týmto objektom monitorujeme a v prípade akéhokoľvek podozrenia na protiprávnu činnosť okamžite zasiahneme,“ presviedča. Slivka zároveň zdôraznil, že v záujme polície a ďalších bezpečnostných zložiek je bezpečnosť občanov. Slovenskí policajti preto venujú pozornosť aj tomuto klubu, vrátane spomínaného objektu. „No doposiaľ sme nezaznamenali žiadne protiprávne konanie, žiaden priestupok, ani trestný čin,“ tvrdí Slivka.  „Čo sa týka techniky v objekte, ide o historické exponáty. Expozícia v tomto objekte je plánovaná už na jeseň tohto roka a má byť sprístupnená verejnosti,“ dodáva. Podľa jeho slov je časť techniky majetkom občianskeho združenia, ktoré je členom Dobrovoľnej požiarnej ochrany SR. Táto skupina podľa zákona o ochrane pred požiarmi plní úlohy obecnej hasičskej jednotky. „Pre úplnosť, združenie sa vo svojej činnosti, okrem iného, venuje aj prestavbe starej vojenskej techniky na funkčné hasičské vybavenie súvisiace napríklad s transportom záchranných zložiek pri mimoriadnych udalostiach,“ uviedol hovorca policajného prezídia. Vyjadril sa aj k špekuláciám o strelnici v objekte. „Polícia previerkou v objekte zistila, že sa tam žiadna strelnica nenachádza,“ zdôraznil. Situáciu s vojenskou technikou v objekte Nočných vlkov plánuje preveriť aj ministerstvo hospodárstva. „Rezort hospodárstva v súlade so zákonom o obchodovaní s výrobkami obranného priemyslu medializované informácie preverí,“ odkázal komunikačný odbor ministerstva hospodárstva. Práve tento rezort totiž vydáva povolenie na vývoz, ale aj dovoz vojenskej techniky. Taktiež vedie register zberateľov znefunkčnenej techniky, ktorým vydáva osvedčenie, oprávňujúce ju zbierať. „Ministerstvo vedie aj evidenciu demilitarizovaných výrobkov obranného priemyslu, ktoré sú vo vlastníctve registrovaných zberateľov,“ uviedol komunikačný odbor. Ministerstvo zatiaľ nevie povedať, či sa majiteľ techniky v ich zoznamoch nachádza. „Z fotografií nie je možné identifikovať, kto je vlastníkom nafotenej vojenskej techniky. Toto bude predmetom preverovania,“ doplnil pre Aktuality.sk zdroj z rezortu hospodárstva. "}
