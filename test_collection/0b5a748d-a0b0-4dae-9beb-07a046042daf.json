{"url": "https://www.aktuality.sk/clanok/894665/cr-auto-s-ministrom-kultury-zaoralkom-havarovalo-na-dialnici-vrazil-don-kamion/", "title": "Auto s českým ministrom kultúry Lubomírom Zaorálkom havarovalo na diaľnici, vrazil doň kamión", "body": "Auto s českým ministrom kultúry Lubomírom Zaorálkom vo štvrtok popoludní havarovalo na diaľnici D1, vrazil doň bulharský kamión. Nehoda sa zaobišla bez zranení. Stala sa na 19. kilometri diaľnice D1 pri meste Mnichovice v okrese Praha-východ v smere na Brno. Správu o zrážke dvoch vozidiel potvrdila portálu Novinky.cz policajná hovorkyňa Michaela Richterová. V Škode Superb sa viezol minister kultúry Zaorálek, ktorý podľa informácií Noviniek cestoval do Ostravy. Za volantom služobného auta sedel jeho vodič. „Na diaľnici vošiel pred ich auto bulharský kamión a vrazil do nich. Pán minister je v poriadku. Z informácií, ktoré máme, vyplýva, že vodič kamiónu sa k činu priznal,\" povedala pre denník Právo hovorkyňa ministerstva kultúry Petra Hrušová. Diaľnica je na mieste nehody prejazdná jedným jazdným pruhom, v smere na Brno sa tvoria kolóny. Haváriu vyšetrujú diaľniční policajti. Pre ministra vyrazilo na miesto náhradné služobné vozidlo. Auto so Zaorálkom nehavarovalo prvýkrát. Nehodu zažil politik aj na jeseň 2017 v okrese Znojmo. Vtedy ako minister zahraničných vecí utrpel ľahké zranenia, s ktorými musel ísť do nemocnice na ďalšie ošetrenie. "}
