{"url": "https://www.aktuality.sk/clanok/206001/foto-z-mosta-spadol-kamion-priamo-na-cestu/", "title": "Video: Z mosta spadol kamión priamo na cestu", "body": "Kamión sa zrútil na cestu pod mostom, po ktorej jazdili autá. Jedno z nich padajúci kamión zasiahol. V oboch autách boli iba vodiči. Zranených šoférov previezli do nemocnice. Našťastie pri tejto nehode sa nik vážne nezranil a dokonca si nehoda nevyžiadala žiadne úmrtie. Ako k nehode došlo vyšetruje polícia. Hasiči po svojom príjazde zistili, že kamión prerazil zvodidlá a spadol na vozovku o úroveň nižšie, kde doňho narazilo osobné vozidlo. V čase nehody sa vo vozidlách nachádzali iba vodiči, pričom obidvaja boli zranení. Vodičovi kamiónu poskytli prvú pomoc hasiči z Popradu, ktorí v čase nehody náhodou prechádzali okolo.  Žilinskí hasiči vytiahli vodiča kamiónu cez predné okno von z kabíny, našťastie nebol zakliesnený. \"Následne ho naložili na nosidlá a odovzdali záchrannej zdravotnej službe, ktorá ho spolu s vodičom osobného auta odviezla na ďalšie ošetrenie,\" uviedla pre spravodajský portál Aktuality.sk hovorkyňa žilinských hasičov Miroslava Ondrichová.  Hasiči zabezpečili vozidlá proti vzniku požiaru, unikajúce prevádzkové kvapaliny zachytávali do nádob a vytečené prevádzkové kvapaliny odstránili pomocou sorbentu. Následne odstránili aj odtrhnuté zvodidlo v dĺžke cca 30 metrov.  Po internete sa údajne šírila dezinformácia, že vodič kamiónu bol na mieste mŕtvy. Záchranka ho previezla do žilinskej fakultnej nemocnice. Za zamyslenie stojí dav ľudí, ktorý postával okolo a primárne po nehode sa hneď neodhodlal k pomoci.  "}
