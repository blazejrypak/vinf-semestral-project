{"url": "https://www.aktuality.sk/clanok/k2k86qz/monacka-princezna-charlene-skolabovala-jej-stav-je-stabilizovany/", "title": "Monacká princezná Charlene skolabovala, jej stav je stabilizovaný", "body": "„Jej Jasnosť monackú princeznú Charlene záchranka previezla v stredu večer do nemocnice po tom, ako skolabovala v dôsledku komplikácií spojených s vážnou infekciou uší, nosa a hrdla, ktorú dostala v máji,\" uvádza sa vo vyhlásení.  „Lekársky tím princeznej momentálne jej zdravotný stav posudzuje, ale potvrdil, že je stabilizovaný,\" píše sa ďalej vo vyhlásení nadácie. Chantell Wittstocková, riaditeľka Nadácie princeznej Charlene z Monaka, pre AFP uviedla, že princeznú z nemocnice prepustili v piatok ráno. Dodala, že lekári stále zisťujú, čo presne sa stalo. Štyridsaťtriročná princezná v auguste podstúpila operáciu, ale zverejnených bolo len niekoľko podrobností. Bývalá juhoafrická olympijská plavkyňa Charlene sa vydala za princa Alberta II. v roku 2011. Majú spolu dvojičky – princa Jacqua a princeznú Gabriellu. V posledných týždňoch sa objavili špekulácie, že kráľovský pár možno čaká rozvod. Charlene je totiž už niekoľko mesiacov v JAR a správy médií naznačujú, že si tam hľadá dom. Knieža Albert je synom zosnulej hviezdnej hollywoodskej herečky Grace Kellyovej, z ktorej sa po vydaji za knieža Raineira III. v roku 1956 stala monacká kňažná Grace. Zahynula pri autonehode v roku 1982. "}
