{"url": "https://www.aktuality.sk/clanok/784303/vlada-v-boji-s-dezinformaciami-nove-technologie-nove-tresty-aj-zmena-vzdelavania/", "title": "Vláda v boji s dezinformáciami: nové technológie, nové tresty aj zmena vzdelávania", "body": "Pred štyrmi rokmi sme hybridné hrozby nevnímali ako bezprostredné riziko. Šírenie dezinformácií, hoaxov a rôznych lží po internete, ktoré je u nás najčastejšie využívaným prostriedkom, sa v programovom vyhlásení vlády Roberta Fica z roku 2016 nespomína ani raz. Prednosť dostala obrana a ochrana nášho kybernetického priestoru. O štyri roky neskôr je situácia iná. Slovensko obleteli viaceré dezinformačné kampane, napríklad o Marrákešskej deklarácii, o Globálnom rámci o migrácii či o Istanbulskom dohovore o predchádzaní násiliu na ženách. Nezriedka si z nich urobili vlastnú agendu aj politici. Výrazný je u nás aj vplyv rôznych hoaxov a dezinformácií pochádzajúcich najmä z Ruska. Vytvára sa obraz Ruska ako posledného ochrancu rodiny a tradičných hodnôt, jeho prezidenta Vladimira Putina ako zjednotiteľa slovanských národov a naopak, rozleptáva sa súdržnosť Európskej únie. Naposledy sa to ukázalo počas koronakrízy, keď sa z Ruska šírili informácie o tom, ako táto kríza zničila spoluprácu v EÚ. Nová vláda si preto dala vo svojom programe za cieľ urobiť v tejto oblasti posun. Chcela by viac ľudí, viac koordinácie, viac peňazí, nové technológie a dostať problematiku intenzívnejšie aj do škôl. No dala si aj poistku: opatrenia nesmú „oslabiť podstatu slobody slova ako východiskového princípu demokracie“. Hlavným ťahúňom majú byť rezorty zahraničných vecí, obrany a vnútra. Na všetkých troch ministerstvách sa problematike začali venovať už v predošlom volebnom období. Dnes by mali ich poznatky prispieť k vybudovaniu ucelenej koncepcie. „Dezinformácie, hoaxy, boj s propagandou, to všetko je súčasť balíka, ktorému sa hovorí strategická komunikácia, a tá bola v minulosti nulová, takže budeme vo veľmi úzkej súčinnosti s ministerstvom vnútra a zahraničných vecí,“ opisuje stav na rezorte obrany jeho nový šéf Jaroslav Naď. V programe novej vlády sa práve jeho rezort hovorí o „rozvoji spôsobilostí“ v oblasti kybernetických a hybridných hrozieb, ale aj o komplexnej príprave obyvateľov na obranu štátu, ktorá bude zahŕňať aj zvyšovanie jeho odolnosti voči dezinformáciám. Je to „súbor rôznych nátlakových a podvratných činností a konvenčných a nekonvenčných metód (napríklad diplomatických, vojenských, ekonomických a technologických), ktoré môžu rôzne štátne aj neštátne subjekty koordinovaným spôsobom využívať na to, aby dosiahli konkrétne ciele bez toho, aby formálne vyhlásili vojnu.  Snahou je obyčajne zneužívať zraniteľnosť cieľa a vytvárať neprehľadné situácie s cieľom narušiť rozhodovacie procesy. Nástrojom týchto hybridných hrozieb môžu byť masívne dezinformačné kampane a využívanie sociálnych médií na propagandu alebo radikalizáciu, nábor a priame ovládanie priaznivcov.” Preložené do bežnej reči to znamená, že nový šéf obrany bude žiadať ľudské aj technologické posily. „U nás je napríklad vojenské spravodajstvo aktívne v boji proti šíreniu dezinformácii na internete a na to potrebujete aj nejaké technologické vybavenie,“ približuje svoje zámery Naď. Lepšie technológie by využívali pre boj s rôznymi automatizovanými botmi. Ďalším pilierom by mala byť posilnená prítomnosť na školách. Zástupcovia rezortov obrany a diplomacie v minulom období obchádzali školy s prednáškami pod halvičkou #mySmeEU a #mySmeNATO. Cieľom bolo spropagovať naše členstvo v týchto spolkoch a vyvracať rôzne šíriace sa nepravdy. Kým rezort diplomacie školy aktívne navštevoval, Naď hodnotí prítomnosť zástupcov rezortu obrany ako nedostatočnú. Dôvod vidí najmä v tom, že rezort ovládla SNS, ktorej predseda Andrej Danko pracoval najmä na vzťahoch s Ruskom. „Bývalé vedenie malo veľmi slabú vôľu na to, aby sa čo najviac chodilo. Chodili tak len jednotlivci, ktorí išli proti prúdu,“ hovorí Naď. Druhou cestou je podľa neho zmena učebných osnov. Buď by vznikol samostatný predmet, alebo by sa vysvetľovanie hybridných hrozieb stalo súčasťou napríklad občianskej náuky. Napokon, úprava vzdelávania sa v hrubých rysoch spomína aj v časti vládneho programu o vzdelávaní. Nový kabinet si do neho napísal, že vláda bude klásť dôraz na rozvoj kompetencii absolventov odolávať konšpiráciám a dezinformáciám. Rezort školstva hovorí, že jeho predstavitelia si uvedomujú téma šírenia konšpiračných teórií a dezinforámcií je „mimoriadne dôležitá“, keďže deti a mládež trávia na internete veľa času. „Ministerstvo bude v súvislosti s touto agendou viesť spoluprácu s formálnymi aj neformálnymi partnermi, neziskovým sektorom, ministerstvom obrany, medzirezortnou pracovnou skupinou, ktorá vznikla pri kancelárií Bezpečnostnej rady SR a ďalšími partnermi,“ odpovedal odbor komunikácie ministerstva školstva a do pozornosti nám dal materiál   , ktorý je určený základným a stredným školám a preventistom z radov polície. Nové vedenie rezortu chce na rozvoji materiálu ďalej pracovať. No kým sa začnú podnikať prvé systémové kroky v oblasti hybridných hrozieb, budú sa musieť musieť všetky zapojené zložky stretnúť a dohodnúť. Udeje sa tak už tento piatok a pozvaní budú aj zástupcovia mimovládnych organizácií, ktoré sa téme venujú. Podstatou stretnutia bude zistiť, kde sa v tejto téme ako štát momentálne nachádzame. „Budeme sa rozprávať o tom, ktorým témam sa kto venuje a koordinovať sa, aby sme čo najefektívnejšie vyvracali či už hoaxy, ale aj propagandu a iné aktivity, ktoré sú súčasťou hybridných hrozieb,“ vysvetľuje štátny tajomník ministerstva zahraničných vecí Martin Klus. Práve tento rezort sa ako jediný začal systematicky téme venovať už v minulom volebnom období a vzniklo na ňom oddelenie strategickej komunikácie. Pod jeho patronátom vznikla na Facebooku stránka   , kde sa pracovníci oddelenia snažili nielen vyvracať klamstvá, ale komunikovať aj hodnoty našej zahraničnej politiky – čiže proeurópska a proatlantická orientácia –, ku ktorým sa Slovensko hlásilo cez väčšinu svojich čelných predstaviteľov. Ich stránka však ma malý počet fanúšikov a väčšinou aj slabý dosah. Posolstvá sa jej tak darilo komunikovať len v obmedzenej miere. Oddelenie nadviazalo spoluprácu aj s policajnou stránkou   a malo položiť základy strategickej komunikácie, ktorú mal neskôr prevziať nadrezortný orgán, napríklad bezpečnostná rada. Lenže rezort diplomacie a polícia zostali vo svojom snažení prakticky osamote a ďalšie ministerstvá sa nepridali. To by sa teraz malo zmeniť. Strany budú diskutovať aj o tom, aby vznikol takýto koordinačný orgán, ktorý by nebol súčasťou konkrétneho ministerstva. Je však otázne, či sa podarí získať podporu koalície. Klus hovorí, že do diskusie chce zapojiť aj rezort financií, od ktorého chce získať na túto agendu viac peňazí. Napríklad by mohli pomôcť aj sponzorované príspevky na Facebooku, vďaka ktorým by sa tak mohli dostať aj k ľuďom, ktorí ich bežne nesledujú. Konkrétnejšie sľuby zatiaľ nedáva. „Sto dní je optimálny čas na to, aby sme našli spôsob, ako sa s tým systematicky vysporiadať,“ hovorí o termíne, keď by mohlo byť jasné, čo konkrétne urobí vláda s hybridnými hrozbami. Dezinformácie neobišla vláda v programovom vyhlásení ani v oblasti kultúry a médií. Vláda „so znepokojením sleduje nárast dezinformácií v médiách a najmä na sociálnych sieťach, ktoré účelovo vyvolávajú strach a nedôveru v štátne zriadenie a liberálnu demokraciu“ píše sa v dokumente. Okrem podpory iniciatív bojujúcich proti hoaxom sa chce vláda zamerať aj na RTVS, ktorá podľa nej môže v tejto dobe pôsobiť ako zdroj garantovaných informácií. Meniť by sa preto mohli aj zákony. Nielen ten o RTVS. Rezort kultúry ešte v minulom období rozpracoval nový mediálny zákon. Jednou z jeho častí je aj definícia, kto je a kto nie je novinár, resp. kto by za akých podmienok mohol stratiť status novinára, čo by mu obmedzilo napríklad prístup na tlačové besedy štátnych orgánov. Cieľom bolo zatlačiť na dezinformačné weby typu Hlavné správy, aby neprekračovali novinársku etiku. Zákon zatiaľ nebol dokončený. Sprísnenie zrejme čaká aj trestný zákon. Počas šírenia rôznych lží o koronavíruse to spomenul šéf rezortu obrany Naď. Idea, s ktorou ho podľa jeho slov oslovili ľudia z ministerstva, sa napokon v širšej forme dostala aj do programového vyhlásenia vlády. „Vláda SR preskúma zvýšenie ochrany záujmov Slovenskej republiky prostredníctvom noriem trestného práva pred rizikom hybridných hrozieb, týkajúcich sa najmä šírenia propagandy a dezinformácií, podpory extrémistických zoskupení a kybernetických útokov,“ píše sa v dokumente. Naď by aj dnes považoval zmenu zákona v tejto oblasti za ideálny stav. K jeho dosiahnutiu by prispelo aj zapojenie všetkých spravodajských služieb do boja proti hybridným hrozbám, získanie nových technologických spôsobilostí, zavedenie jasnej politiky na rezorte aj vo vláde a zmena systému vzdelávania. „Nerobím si ilúzie, že sa nám to podarí dotiahnuť do dokonalosti, ale verím tomu, že urobíme zásadné kroky k potlačeniu dezinformácií ako jednej z hybridných hrozieb, ktorá tu existuje,“ doádva. "}
