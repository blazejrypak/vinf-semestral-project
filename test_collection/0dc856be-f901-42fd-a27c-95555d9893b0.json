{"url": "https://www.aktuality.sk/clanok/240662/pocitacu-vasa-tvar-na-zarucene-rozpoznanie-nestaci/", "title": "Počítaču vaša tvár na zaručené rozpoznanie nestačí", "body": "Oznámil to päčlenný tím, ktorý viedla Alice O´Tooleová z University of Texas v Dallase (USA). Prvou autorkou článku bola jej kolegyňa Allyson Riceová. „Dvadsať rokov platil medzi odborníkmi na automatické rozpoznávanie tvárí predpoklad, že všetky informácie dôležité pre určenie totožnosti sú v samotnej tvári. Tieto výsledky by nás však mali nasmerovať k vylepšeniu automatických rozpoznávacích systémov, aby popri tvári zohľadňovali aj zvyšok tela,“ povedal člen tímu Jonathon Phillips z National Institute of Standards and Technology (NIST) v Gaithersburgu (štát Maryland, USA). Vedci uskutočnili sériu experimentov, pri ktorých ukazovali účastníkom výskumu dvojice snímok buď tých istých, alebo rôznych ľudí. Následne sa ich pýtali, či príslušné snímky patria k sebe, alebo nie. Snímky vybrali z databázy medzinárodnej súťaže automatických systémov pre rozpoznávanie tvárí, ktorá sa konala pod záštitou NIST. Konkrétne išlo o podskupinu snímok, ktoré systémy nedokázali rozpoznať. Snímky zachytávali tvár a hornú časť tela predmetných osôb. Zistili, že pri pozeraní iba na tvár bola presnosť biometrického určenia totožnosti ľuďmi v zásade náhodná. Účastníkov preto konfrontovali s dvomi dodatočnými prípadmi. V prvom porovnávali pôvodné snímky, tentoraz ale zahŕňajúce tvár a hornú časť tela. V druhom porovnávali snímky hornej časti tela so zamaskovanou tvárou. Zreteľne sa ukázalo, že účastníci sa rozhodovali prevažne na základe hornej časti tela. Hoci o tvári mohli zistiť len málo, vypovedali, že pri určovaní totožnosti využívali jej znaky. Sledovanie očných pohybov účastníkov to však poprelo. „Očné pohyby odhalili vysoko efektívnu a adaptívnu stratégiu nachádzania najužitočnejších informácií pre určenie totožnosti na ľubovoľnej snímke, zachytávajúcej osobu,“ povedala Alice O´Tooleová. Účastníci si pritom neuvedomovali, akú dôležitú úlohu zohrávalo v ich rozhodovaniach telo zobrazenej osoby. Záver je očividný: automatické systémy na rozpoznávanie tvárí by sa spresnili, ak by do rozhodovania pojali aspoň hornú časť tela. Členovia tímu uverejnili tieto poznatky v časopise Psychological Science. "}
