{"url": "https://www.aktuality.sk/clanok/746398/extremista-hajloval-a-utocil-na-korejcanku-pojde-do-vazenia/", "title": "Extrémista hajloval a útočil na Kórejčanku. Pôjde do väzenia", "body": "„Toto je náš štát, chápeš? Náš štát, čisté biele Slovensko,chápeš?“, kričal na Hlinskej ulici v Žiline v minulosti trestaný extrémista. Koncom novembra sa dozvedel svoj trest, vo väzení si odsedí 4 mesiace. Odsúdený Žilinčan spísal dohodu o vine a treste s prokurátorom a ku skutku sa tak priznal. Extrémista mal vulgárne nadávať Kórejčanke priamo na zastávke MHD. Pri celom čine ho maloleté poškodené natočili na video z ktorého zábery zverejnila polícia. Z nich je jasne vidno ako Žilinčan hajluje, pričom tento čin aj niekoľkokrát zopakoval. Dievčatám lámanou angličtinou „vysvetľoval”, že jeho rasa je nadradená: „Ale pozrime sa, hej čo tu robíš na Slovensku? Toto, this is white (toto je biele) a ukázal na seba, you go home (choď domov), SIEG HEIL, yellow is,yellow is (žltá je), this is power (toto je sila)“ Súd ho za tieto skutky odsúdil za spáchanie prečinu prejavu sympatie k hnutiu smerujúcemu k potlačeniu základných práv a slobôd. "}
