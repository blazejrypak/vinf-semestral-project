{"url": "https://www.aktuality.sk/clanok/235608/komentar-ucitelia-do-neba-a-minister-do-lavice/", "title": "Komentár: Učitelia do neba a minister do lavice", "body": "Minister školstva Čaplovič pri svojich úvahách o večnosti, ktoré predviedol pri otváraní školského roka na Kysuciach („Učitelia, patríte do neba!“), zabudol na inú teologicko-ľudovú zásadu. Cesta do pekla je dláždená dobrými predsavzatiami. Ak sa všetci učitelia za zásluhy stretnú v nebi, je dosť možné, že budú musieť hodovať bez svojho slovenského šéfa. Ten totiž predsavzatiami, sľubmi a záväzkami nešetril. S veľkou pravdepodobnosťou zostanú iba v rovine písmen a slov. Chce vybojovať viac peňazí pre učiteľov. Znovu prisľúbil učebnice. A potešil všetkých, ktorí sa zúčastňujú špičkových vzdelávacích projektov, že im prostriedky chýbať nebudú. Minister sa pri sľuboch voči školstvu tvári ako príslušník maličkej koaličnej strany, ktorá nemá nádej presadiť sa voči veľkému politickému partnerovi. V skutočnosti ide o člena jednofarebnej vlády, ktorá má – verná svojmu charakteru (ak nejaký vlastní) – preferovať vzdelanie, vedu a všetko, čo je dôležité pre 21. storočie. Lamentácie ministra financií, ktoré ešte len prídu, sú falošné. Ak má chuť rozohniť sa v rečiach o povinnom šetrení, nech ich prednáša tým, ktorí vymýšľajú predražené tendre, zbytočné štátne nákupy a obstarávajú to, bez čoho sa zaobídeme. Otázka kvality vzdelávania sa - podobne ako polemiky o zdravotníctve – zvrháva na učiteľské platy. Bezpochyby si zaslúžia viac. Ak po lekároch dostanú viac učitelia, na rad prídu so svojou natiahnutou rukou ďalší. Štát chce predsa aj lepšie služby úradníkov, rýchlejšiu justíciu a sociálnu starostlivosť... Dušan Čaplovič je nasmerovaný do veľkej množiny doterajších ministrov školstva, ktorí večne štartovali reformy, vymýšľali koncepcie a revolučne básnili o zásadnej zmene v slovenskom školstve. Ktovie, možno školy vôbec nepotrebujú revolúcie. Úplne im bude stačiť pokojná existencia bez pocitu ohrozenia, primerane spokojní učitelia a aspoň trochu zvedaví a ambiciózni žiaci. Školy sa dokonca zaobídu aj bez najmodernejších tabletov a superrýchleho pripojenia k internetu. Ak si niekto myslí, že práve tablet v ruke piatakov na základnej škole je cestou k vzdelaniu, sakramentsky sa mýli. Žiaľ, slovenské školstvo je stále v „prvotnopospolnej“ spoločnosti. Neprekonalo územie existenčných starostí, za ktorým nasleduje bezpečná krajina nápadov, tvorivosti a vylepšení. Frustrácia ani náhodou nie je priateľkou pokroku. A štrajková pohotovosť učiteľov je čokoľvek iné, len nie znakom zdravého vývoja. Okrem detí, ktoré si znovu sadli do školských lavíc, vzniká jedna špeciálna trieda veľkých žiakov, ktorí majú pred sebou veľa učiva a domácich úloh. Môžu si do nej sadnúť všetci doterajší i budúci reformátori, pravicoví i socialistickí vyznávači vzdelanostnej spoločnosti a všetci, ktorí chcú v školstve robiť vlastné laboratórne pokusy. Tejto triede stačí jeden jediný predmet. Preberať ho môžu od rána do večera, robiť z neho monitory a štvrťročné písomky, lebo tohto predmetu nie je nikdy dosť. Volá sa realizmus. "}
