{"url": "https://www.aktuality.sk/clanok/512975/komentar-petra-bardyho-objavime-na-slovensku-elixir-mladosti/", "title": "Komentár Petra Bárdyho: Objavíme na Slovensku elixír mladosti?", "body": "Keď sa pozeráte na ministra školstva Petra Plavčana, ako pred médiami hovorí o spolitizovaní témy podivného prerozdeľovania eurofondov na našu vedu, tak vám ho musí prísť ľúto. Rovnako tak, ako keď hovorí o tom, že k žiadnej zlodejine nedošlo, lebo doteraz neodišlo ani jedno euro.  Ako keby to zastavil on sám, na základe svojich vlastných zistení. Ako keby to nebolo vďaka medializácií celej kauzy, ktorá sa zhodou okolností spája aj s jeho pôsobením na poste ministra.  Keď hovorí o tom, že on sám dal preveriť celú kauzu orgánom EÚ, tak zrejme zabudol, že tomu predchádzala presne tá medializácia, ktorú dnes odsudzuje. Minister Plavčan hovorí o potrebe investovania do vedy, do inovácií. Ale kto by mal peniaze dostať? Možno si spomeniete na film Cisárov pekár-pekárov cisár, kde jeden z alchymistov na dvore cisára Rudolfa vysvetľuje proces výroby: „Jamalalicha? Jamalalicha. Jamalalicha, i paprťála, chánua, chánua, e chánua, e chánu, džalala, džalala-a, a paprťála. Tasparta maznalika zamáz piskurty, jarda, piskurty, patláma, patláma, patláma a… žbrluch!\" A vytvorí slivovicu. Niektoré medializované firmy, ktorým odklepli eurofondy, mali možno menšie skúsenosti v oblasti vedy, ako tento alchymista. Ich portfólio hovorilo o niečom inom, ako o inováciách užitočných pre spoločnosť a krajinu. Skôr pripomínajú ďalších alchymistov z tohto filmu - jeden chcel zhmotniť hmlu, ďalší kladivom štiepil jadro atómu, alebo Scotta, ktorý chcel pre cisára vymyslieť elixír mladosti. Ten nakoniec aspoň chlapsky priznal, že na elixíry neverí, pretože ich vyrába. Minister by už nemal chrániť tých, ktorí si to nezaslúžia. A z eurofondov určených na vedu si urobili vlastný biznis, ktorý má s vedou spoločné asi toľko, ako objavovanie elixíru mladosti. "}
