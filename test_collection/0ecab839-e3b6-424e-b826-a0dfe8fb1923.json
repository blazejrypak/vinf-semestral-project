{"url": "https://www.aktuality.sk/clanok/742476/komentar-lubomira-jaska-kde-su-tie-casy-ked-danko-bol-nadejnym-premierom/", "title": "Komentár Ľubomíra Jaška: Kde sú tie časy, keď Danko bol nádejným premiérom", "body": "Súcitu sa Andrej Danko nedočká. Žiadneho. Ani v tomto prípade. Na konci volebného obdobia je sklamanie z ministrov Smeru rozkošou, ktorú mu väčšina dopraje. A hlavne v situácií, keď nominanti SNS (  ) podávajú výkony, ktoré sa zapíšu do histórie tými najrozmazanejšími literami. Poslucháčom Dankovej kritiky hrozí čistá schizofrénia. Alebo hádam nemajú súhlasiť, že to čo predvádzajú Richter s Vážnym je chrapúnstvo? A „dvojjamkový cukríkový“ premiér je bezmocný a na smiech? Tragické je, že Dankova konfrontácia so zvyškom vlády má takpovediac národohospodárske a rozpočtové dopady. To si zaslúži mimoriadnu pozornosť. Insitný ekonóm, ktorý sa do krvi pobil za lacné cigarety a popri tom beztrestne blúzni o škodlivosti dlhovej brzdy, je súci na izoláciu, nie do koaličnej vlády, ktorá ešte musí prepočítať budúcoročný rozpočet. SNS jednoducho loví v tých istých vodách. Preťahovačka o voliča so Smerom má jediný symbol (euro) a jediné kritérium správnosti (dobrý je ten, kto niečo rozdá). Rozpočtový deficit v tomto bratovražednom boji už nikoho netrápi. Tento spôsob boja s koaličným partnerom je škaredý, ale pár mesiacov pred voľbami idú naozaj všetky ohľady bokom. Aj tie, ktorými sa chváli politik slušnosti a dohody Andrej Danko. Národniarom to vôbec nemusí vyjsť. Voliči, ktorí si nevšímajú vraždy, organizované kradnutie a skorumpované spôsoby si vždy radšej vyberú Smer, ktorý je už zabehnutý a má väčší politický výtlak. SNS pracovala viac s emóciou, ale tieto najnovšie emócie v prevedení Andreja Danka nie sú národné ani efektívne. A že sa rozhodne na tlačovke hovoriť bez servítky a nahlas poohovára aj tých, s ktorými sa slobodne rozhodol kuť partiu? To dnes už dokážu všetci. V súvislosti s pobytom blízko pásma 5 percent sa doteraz hovorí hlavne o opozičných stranách. Je čas, aby sa do tohto pásma vyvolávajúceho hystériu a obavy zaradila aj Dankova SNS. "}
