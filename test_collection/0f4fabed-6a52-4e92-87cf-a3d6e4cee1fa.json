{"url": "https://www.aktuality.sk/clanok/889975/experti-osn-potvrdili-ze-islamsky-stat-pachal-genocidu-na-irackych-jezidoch/", "title": "Experti OSN potvrdili, že islamský štát páchal genocídu na irackých jezídoch", "body": "Organizácia Spojených národov (OSN) má jasné a presvedčivé dôkazy o tom, že príslušníci extrémistickej organizácie Islamský štát (IŠ) páchali genocídu, ktorej obeťou sa stali príslušníci irackej náboženskej menšiny jezídov. V utorok to uviedol britský právny expert Karim Khan, šéf tímu OSN vyšetrujúceho zločiny IŠ, ktorého citovala agentúra AP.  Aktivujte si službu Aktuality PLUS, vďaka ktorej môžeme tvoriť nezávislý obsah a získajte zľavu na knižný debut šéfredaktora Aktuality.sk Petra Bárdyho.   mapuje príbeh jedného politického lídra aj samotnú éru masových hnutí, neštandardných strán a „obyčajných ľudí“ v politike.  Ako prejav vďačnosti za vašu priazeň vám pri kúpe alebo predĺžení podpory venujeme knihu ZADARMO. Ďakujeme, že ste s nami.  Osobitné vyšetrovanie zločinov spáchaných touto džihádistickou organizáciou tiež dospelo k záveru, že militanti z IŠ vyvinuli chemické zbrane a použili bojový plyn yperit. Khan tiež informoval Bezpečnostnú radu OSN (BR OSN) o tom, že džihádisti z IŠ sa okrem toho dopustili vojnových zločinov voči neozbrojeným kadetom a zamestnancom leteckej akadémie v irackom meste Tikrít. Týchto prevažne šiitských moslimov militanti IŠ zajali v júni 2014, mučili ich a nakoniec hromadne popravili. Britský expert v tejto súvislosti upozornil na video z hromadných popráv z júla 2015, ktoré podľa neho predstavuje priame a verejné podnecovanie k spáchaniu genocídy voči šiitským moslimom. Členské štáty BR OSN v septembri 2017 jednohlasne odsúhlasili návrh, aby OSN požiadali o vytvorenie vyšetrovacieho tímu za účelom zachovania dôkazov a vyvodenia zodpovednosti za genocídu, vojnové zločiny a zločiny proti ľudskosti, ktorých sa Islamský štát dopustil na území Iraku a Sýrie.  Našim podporovateľom, ktorí si aktivujú službu Aktuality PLUS alebo si ju predĺžia na rok, ako poďakovanie venujeme  .  Vo svojej šiestej správe pre BR OSN Khan uviedol, že jeho tím za posledných šesť mesiacov urobil vo vyšetrovaní výrazný pokrok. Množstvo zozbieraných dôkazov sa podľa neho rozšírilo o forenzné dôkazy z masových hrobov, dáta z pevných diskov, ktoré patrili príslušníkom IŠ, ako aj o digitalizované spisy prípadov. Využitím najmodernejších technológií na prehľadávanie databáz sa podarilo zmapovať i činnosť kľúčových predstaviteľov Islamského štátu. Šéf vyšetrovacieho tímu OSN však pripomenul, že páchanie zločinov voči jezídov ešte úplne neskončilo. Tisíce jezídskych detí a žien sú podľa neho naďalej odlúčené od svojich rodín alebo sú nezvestné, pričom ženy väčšinou slúžia ako sexuálne otrokyne príslušníkom IŠ. Ako píše agentúra AFP, počet jezídov žijúcich v rôznych krajinách sveta sa odhaduje na 1,5 milióna, pričom asi 550 000 z nich žilo na severozápade Iraku, v okolí enklávy Sindžár. V roku 2014 sa však tohto územia zmocnil IŠ, jezídov označil za nevercov, mužov islamisti pozabíjali, chlapcov naverbovali za detských vojakov a ženy donútili k sexuálnemu otroctvu. O život takto prišlo niekoľko tisíc jezídov a ďalších takmer 100 000 ich utieklo do zahraničia alebo do iných častí Iraku. "}
