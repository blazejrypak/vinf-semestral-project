{"url": "https://www.aktuality.sk/clanok/253338/komentar-demokratizacia-hrdinstva/", "title": "Komentár: Demokratizácia hrdinstva", "body": "„Banalita zla“, tieto slová pou��ila politologička Hannah Arendtová v podtitule svojej knihy o procese s nacistickým vojnovým zločincom Adolfom Eichmannom. Človek by očakával megalomanského fanatika, temného génia alebo aspoň vyšinutého psychopata. No podľa Arendtovej bol Eichmann nápadný predovšetkým svojou šedivou prispôsobivosťou a zaradenosťou. Bol to taký malý priemerný úzkoprsý prihlúply byrokrat, zaklínajúci sa odosobneným úradníckym žargónom, ktorý si svoju účasť na organizovaní holokaustu zdôvodňoval tým, že vlastne plnil len nariadenia a nijako neporušil vtedy platné zákony. Z Arendtovej pozorovania vyplýval znepokojujúci záver, že za určitých podmienok sa z bežných ľudí môžu stať zvery. Hrôzy holokaustu a ďalších zločinov proti ľudskosti v priebehu 20. storočia viedli celé zástupy spoločenských vedcov k skúmaniu otázky, ako sa z normálneho priemerného človeka stane vraždiace monštrum. Cieľom je prirodzene zabrániť opakovaniu podobných javov v budúcnosti. No otázka sa dá aj otočiť. Počas druhej svetovej vojny ľudskosť nevidela len svoje najhlbšie údolia, ale zažívala aj svoje najväčšie vrcholy. Holokaust nebol len o Heinrichovi Himmlerovi a Adolfovi Eichmannovi, ale aj o Oskarovi Schindlerovi, či Nicholasovi Wintonovi. Veľa ľudí riskovalo a niekedy aj obetovalo svoj čas, pohodlie, materiálne prostriedky, zdravie, či dokonca život, aby pomohli prenasledovaným. Analýza hrdinstva a z neho vyplývajúce poučenie sú možno ešte potrebnejšie, než analýzy psychiky vojnových zločincov. S trochou nadsadenia a šibeničnej irónie by sa dalo povedať, že Adolf Eichmann a Nicholas Winton mali jednu vec spoločnú: Obaja organizovali vlakové transporty. Akurát cieľová stanica bola odlišná. Známy psychológ Philip Zimbardo, ktorý podstatu zla skúmal celý život, si všimol, že podobne ako existuje „banalita zla“, jestvuje aj akási „banalita dobra“. Inak povedané, ľudia, na ktorých hľadíme ako na hrdinov, sú často veľmi priemerní. Neženú ich veľké ideály a často inak nevytŕčajú z radu. Povedia vám, že proste len robili svoju prácu – ako napríklad požiarnik, ktorý riskuje život, aby zachránil dieťa z horiaceho domu – alebo svoje konanie spätne hodnotia, že „nemohli inak“, prípadne „nemohli si pomôcť“. Bol aj Nicholas Winton týmto druhom hrdinu? Isté je jedno: Až do konca 80. rokov bolo okolo jeho záchrannej akcie ticho. Publicitu nevyhľadával. Dokonca jeho manželka sa o nej dozvedela iba tak, že našla dokumentáciu k nej na povale ich domu. Príbeh Nicholasa Wintona je tak trochu aj príbehom slovenského režiséra Mateja Mináča, ktorý o britskom dobrodincovi nakrútil viacero filmov. Prečo si takéto postavy stále pripomínať? Lebo hrdinstvo, rovnako ako zlo, je demokratické. O tom hovorí myšlienka „banality zla“ i „banality dobra“. Hrdinstvo nie je vyhradené len niekoľkým výnimočným ľuďom, ale povolávaní k nemu sme my všetci. Psychológ Philip Zimbardo pod vplyvom týchto úvah načrtol myšlienku, že každý z nás by o sebe mohol rozmýšľať ako o „hrdinovi v pohotovosti“, s ktorého správnym rozhodnutím sa počíta, keď raz nastane osudová chvíľa. "}
