{"url": "https://www.aktuality.sk/clanok/131395/komentar-odvratena-strana-slovenska/", "title": "Komentár: Odvrátená strana Slovenska", "body": "Komentár: Umenie vojnyVeľa slušných, dobrých a vzdelaných ľudí nájdeme aj medzi prívržencami národných socialistov. Koniec koncov, často sú to naši priatelia a príbuzní. Tie trecie plochy nie sú ani o vzdelaní, ani o IQ, skôr ide o psychológiu rôznych skupín voličov. Najtvrdší priaznivci vládnej koalície akoby nevedome trpeli vnútornými zraneniami, ktoré sa prenášajú aj do ich voličských rozhodnutí. Skupina občanov, ktorej imponuje kombinácia nacionálnej demagógie a sociálneho populizmu sa dá všeobecne charakterizovať nasledovne: Čakanie na politického spasiteľa, resp. silného vodcu, ktorý pohladí voličom ego Pre národno-socialistického voliča je typické neustále čakanie na politického mesiáša, ktorý vyrieši zhora všetky jeho osobné problémy. V uplynulom desaťročí to bol Mečiar, v tomto je to Fico a keďže takéto poňatie politiky musí byť už z princípu odsúdené na budúce sklamanie, je pravdepodobné, že Slováci si politického spasiteľa nájdu aj v nasledujúcom desaťročí. Politický mesiáš, po akom túžia národno-socialistickí voliči, má byť otcovskou postavou, ktorá trestá, chráni i usmerňuje a zároveň v národe pestuje pocit, že je dokonalý taký aký je, aj s jeho negatívnymi vlastnosťami. Uprednostňovanie osobných regulačných mechanizmov pred abstraktnými pravidlami Národno-socialistický volič vie, že veľa vecí u nás nefunguje, ale do poriadku sa podľa neho nemajú dať kritikou a postupným zlepšovaním pravidiel hry, ale náhlym akčným zásahom tvorivého génia, ktorý zo dňa na deň zaistí spravodlivosť. Dôležitý nie je procedurálny postup, ale „poznať vodcu“ a vedieť „vybaviť veci“. Národno-socialistický volič akoby nechápal, že v právnom štáte vládnu pravidlá a nie svojvôľa jednotlivca. Nechápe ani to, že štát, ktorý je dosť silný nato, aby ľuďom dal čokoľvek, po čom túžia, je zároveň dosť silný nato, aby im vzal čokoľvek, čo si cenia. Vidieť to napr. na nadšenej podpore koaličných voličov ľahšiemu vyvlastňovaniu pre potrebu výstavby diaľnic, ktoré sa mení na zúfalý občiansky odpor, keď sa začne týkať ich osobne. Materialistické chápanie vlastnej existencie („hlavne nech je gágor plný“) Mnohí národno-socialistickí voliči chápu svoju existenciu nesmierne materialisticky. Spoznáte ich podľa argumentu, že z toho alebo onoho „sa človek nenaje“. Títo ľudia akoby na Maslowovej pyramíde potrieb zastali niekde na polceste. Ich život sa točí okolo prijímania potravy, tekutín a lacnej zábavy. Zaujímavé je, že presne tieto osoby často vyčítajú materializmus a nedostatok duchovných hodnôt ľuďom, ktorí žijú bohatším duchovným životom ako oni sami (viď. najnovšie označenie celej plejády umelcov za národné bahno). Uprednostňujú „prežitie“ pred „žitím“ (alebo: „Radšej byť otrokom ako nebyť vôbec“) Títo voliči sú nositeľmi kolektívnej evolučnej stratégie, ktorej ide o prežitie za každú cenu. Inými slovami, biologické zachovanie národa a svoje vlastné - a to trebárs aj na nejakej nízkej vegetatívnej úrovni - je pre nich dôležitejšie, než dôstojné plnohodnotné žitie a svet morálnych hodnôt, pre ktorý treba zákonite niečo obetovať. Z tohto dôvodu nevníma národno-socialistický volič celoživotný oportunizmus svojich volených zástupcov ako negatívum, ale naopak ako cnosť, ktorej má tento volič sám nadbytok. Syndróm naučenej bezmocnosti (cynizmus a zatrpknutosť) Národno-socialistickí voliči v sebe často nesú veľa skrytej alebo potlačenej zatrpknutosti. Ich prístup k životu je prístupom raneného cynika, ktorý sa možno kedysi o niečo úprimne pokúšal, ale neuspel a teraz je naštvaný na celý svet. Títo ľudia si zaslúžia skôr empatiu, než výsmech. Smutné však je, že oné sklenené stropy, ktoré u nás šikovným ľuďom bránia v rozlete a princíp „odtnite mu hlavu, veď vytÀča z davu“, ktoré v minulosti zatrpknutého človeka zrazili k zemi, existujú práve vďaka socialistickým opatreniam, ktoré dotyční voliči podporujú. Naučená bezmocnosť je pasivita, ktorú u človeka vypestujú opakované neúspechy. U národov, ktoré žili dlho v neslobode a každé ich vzopätie bolo udupané a potlačené, sa vyskytuje častejšie. Sloboda pociťovaná ako „bremeno voľby“ Národno-socialistický volič nemá rád túto dobu, lebo slobodu voľby, ktorú priniesol rok 1989, vníma veľmi často ako „bremeno voľby“. Skutočnosť, že nikto mu nepovie, čo má robiť, je pociťovaná ako nesmierne frustrujúca a tak niekoho takého podvedome vyhľadáva. Zodpovednosť, ktorá je nevyhnutným sprievodcom slobody, sa nenesie ľahko a nacionálny socialista často vinu za svoje zlyhania hádže na obetných baránkov: politicko-hospodársky systém, podnikateľov, Američanov, Čechov, Maďarov, židov, atď. Z tohto pramení hľadanie triedneho nepriateľa, ale aj väčšia náchylnosť k podliehaniu konšpiračným teóriám. Národný socialista nehľadá len nejaký jednoduchý princíp, ktorý by mu umožnil chápať stále zložitejší svet. On zároveň túži po výhovorke za vlastné nedostatky. Nárokové myslenie Keď národný socialista hovorí, že „cíti sociálne“, vždy myslí v prvom rade na seba. On sám by si zaslúžil od štátu viac. Je zbytočné hľadať u neho skutočný súcit, nedajbože aktívnu osobnú pomoc menej šťastným. Pre toto má toľko ľavicových intelektuálov problém s našou sociálnou demokraciou. Za slovenským ľavičiarstvom je často prístup: „som za sociálny štát, lebo ja by som mal byť predmetom jeho pomoci, aj keď sa nemám až tak zle“. Nenávisť voči nastavenému zrkadlu Národní socialisti sú sami so sebou spokojní a nemajú radi, keď im niekto (zvlášť nie humoristi a novinári) nastavuje zrkadlo. Usudzujú, že keď sa skreslený odraz sveta v ich hlavách ukáže byť v rozpore s reálnym svetom, chyba je v realite a nie v interpretácií. Ak napr. novinári prinesú informácie, že politici, zastupujúci národno-socialistických voličov, kradnú a klamú, určite je to zaujatím novinárov a nie azda nepoctivosťou politikov. Popieranie reality národnými socialistami zašlo až tak ďaleko, že poprední umelci a športoví reprezentanti Slovenska sú vyhlasovaní za „nepriateľov štátu“, kým za vzorových Slovákov sú vyhlasované indivíduá, ktoré by v inej krajine nosili pruhované pyžamo... Veľkou výzvou opozície je vcítiť sa do týchto ľudí, pochopiť ich, naučiť sa s nimi komunikovať a zároveň nájsť spôsoby, aby sa rady zatrpknutých do budúcnosti nerozširovali. Dokážu to?  "}
