{"url": "https://www.aktuality.sk/clanok/740632/naka-zasiahla-v-jadrovej-elektrarni-mochovce-zadrzala-dvoch-ludi/", "title": "NAKA zasiahla v jadrovej elektrárni Mochovce, zadržala dvoch ľudí", "body": "(  ) Príslušníci Národnej kriminálnej agentúry (NAKA) dnes zasahovali v Jadrovej elektrárni Mochovce. Zadržali tam dvoch ľudí – manažéra akciovej spoločnosti a konateľa jedného z dodávateľov prác a služieb v rámci dostavby 3. a 4. bloku elektrárne Mochovce. Jeden zo zadržaných je stredným manažérom Slovenských elektrární. Ide o Slováka, ktorý mal podľa informácií Aktuality.sk spolupracovať s dodávateľskou firmou pri preplácaní predražených faktúr. Polícia o tom informovala na sociálnej sieti. V rámci policajnej akcie „Manažér“ zasahoval v jadrovej elektrárni špecializovaný tím „Elektro“. Policajti prehľadali obchodnú spoločnosť v Levickom okrese a prehľadala aj areál jadrovej elektrárne. „Špecializovaná jednotka NAKA vykonala v priestoroch Slovenských elektrární prehliadku na základe podozrenia zo spáchania trestného činu. Zaisťovala dáta a údaje potrebné na objasnenie skutočností dôležitých pre trestné konanie, ktoré sa mali nachádzať u konkrétnej osoby na pozícii stredného riadiaceho pracovníka,\" potvrdili zásah Slovenské elektrárne. „Akcia súvisí s poskytovaním služieb, pri ktorých malo dôjsť približne k 1000% navýšeniu objemu fakturovaných prác v porovnaní so skutočnosťou,“ doplnili policajti. Uviedli, že všetky nedôvodne navýšené faktúry boli pritom dodávateľovi aj uhradené. „Ďalšie informácie poskytneme hneď, ako to procesná situácia dovolí,“ uzavrela polícia. Ide už o druhú raziu za posledné mesiace. V lete zasahovala NAKA pre podozrenia pri činnosti talianskej firmy Solesi, ktorá neplatila subdodávateľom.  "}
