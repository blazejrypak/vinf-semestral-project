{"url": "https://www.aktuality.sk/clanok/875416/turecko-odstupilo-od-istanbulskeho-dohovoru/", "title": "Turecko odstúpilo od Istanbulského dohovoru", "body": "Turecko odstúpilo od Dohovoru Rady Európy o predchádzaní a boji proti násiliu na ženách a domácemu násiliu, známom aj ako Istanbulský dohovor. Príslušný dekrét tureckého prezidenta Recepa Tayyipa Erdogana bol zverejnený v noci na sobotu v úradnom vestníku, informovali agentúry AFP a DPA. Dohovor z roku 2011 je prvou záväznou normou na svete proti všetkým formám násilia na ženách. Dokument vtedy ešte ako premiér podpísal v Istanbule aj samotný Erdogan. Turecko ho následne ratifikovalo, ale v praxi sa nikdy neaplikoval. Odstúpenie od dohovoru požadovali v Turecku konzervatívni politici, podľa ktorých poškoduje jednotu rodiny a podporuje rozvody. Opozičná Republikánska ľudová strana (CHP) tento krok vlády kritizovala. Odstúpenie od dohody podľa jej podpredsedníčky Gökče Gökčenovej znamená, že „ženy naďalej zostanú občanmi druhej kategórie a bude dovolené ich zabíjať“. Turecká ministerka pre záležitosti rodiny Zehra Zümrüt Selčuková naopak podľa agentúry Anadolu uviedla, že práva žien zaručuje turecká ústava a ďalšie právne predpisy. V uplynulých mesiacoch vyšli tisíce žien do ulíc v Istanbule a ďalších mestách a požadovali dodržiavanie dohovoru. Ďalšie demonštrácie sa budú konať aj túto sobotu. Násilie páchané na ženách zostáva v Turecku rozšíreným problémom. Len za minulý rok bolo podľa organizácie Zastavme vraždenie žien v tejto krajine zabitých najmenej 300 žien. "}
