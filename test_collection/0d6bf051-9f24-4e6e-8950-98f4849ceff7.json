{"url": "https://www.aktuality.sk/clanok/746810/kauza-tipos-najvyssi-sud-poslal-barcziho-a-preleca-do-vazby/", "title": "Kauza Tipos: Najvyšší súd poslal Barcziho a Preleca do väzby", "body": "(  ) Bývalým manažérom Tiposu hrozí desať až pätnásť rokov väzenia. Za ich vedenia mali ignorovať porušovanie pravidiel pri online hrách. Špekulantom sa tak podľa polície podarilo preliať 27 miliónov eur z hráčskych účtov na bežné účty v bankách. Koncom novembra vrazili kukláči do centrály Tiposu a šéfa Jána Barcziho a riaditeľa IT sekcie odviedli v putách. Po troch dňoch vo väzbe ich sudca Špecializovaného trestného súdu Michal Truban prepustil na slobodu s tým, že nie sú dôvody na väzobné stíhanie. Toto rozhodnutie ale senát Najvyššieho súdu vo štvrtok popoludní zrušil a Barczimu s Prelecom nariadil kolúznu väzbu. Ide o najprísnejšiu formu obmedzenia slobody. Predsedníčka senátu argumentovala aj niektorými výpoveďami svedkov o Barczim a Prelecovi. „Trestnú činnosť mali páchať spoločne. Stíhanie je na začiatku, bude treba vypočuť tých jednotlivých pracovníkov, bude zaujímavý svedok Čuba, taká záhadná osoba, ktorá sa tam pohybuje,” hovorila o údajnom Barcziho poradcovi sudkyňa.   , že poradca Milan Čuba v deň zásahu kukláčov dal v Tipose výpoveď. V štátnej akciovke ho zamestnanci nepoznali, za dva a pol roka zinkasoval vyše 100-tisíc eur. Podľa našich informácií je v Spojených štátoch, prokurátor Úradu špeciálnej prokuratúry upozornil v súdnej sieni, že polícii sa už niekoľko dní nedarí kontaktovať ho.  Predsedníčka senátu citovala aj z výpovede svedka, ktorý hovoril o Barcziho nátlakoch. Riaditeľ mal zamestnanca opakovane vyzývať k tomu, aby „obmedzil aktivitu v súvislosti s rušením kont”, zaznel aj citát jedného zo svedkov, že „generálny riaditeľ je boh, čo povie, to platí. Ak nevyhoviete, môžete odísť.” Podľa viacerých svedkov sa bývalý šéf správal nátlakovo a nadradene k zamestnancom. „Tie náznaky kolúzneho správania sú. Skutočnosť, že obaja obvinení v tom Tipose nemajú žiadne pozície neznamená, že nemôžu nejakým spôsobom ovplyvňovať svedkov. Práve táto kolúzna väzba slúži na to, aby bol riadne zistený skutkový stav bez akýchkoľvek negatívnych vplyvov na svedkov alebo spoluobvinených,” vyhlásila sudkyňa po tom, čo oznámila verdikt.  Argumentovala aj tým, že ide o prevenciu pred možným ovplyvňovaním.  Barczi s Prelecom sú obvinení z porušovania povinnosti pri správe cudzieho majetku a z legalizácie príjmov z trestnej činnosti. Prokurátor spresnil, že manažéri Tiposu „neoznámili alebo nenahlásili skutočnosti, že iný spáchal trestný čin, respektíve neoznámili neobvyklú obchodnú operáciu.” Od roku 2012 do roku 2018 totiž elektronický systém Tiposu umožňoval to, čo v podmienkach zakazoval. Špekulatívni hráči sa o diere v systéme dozvedeli, vložili si peniaze na hráčske konto, nehrali však štandardne. Prostriedky si iba preposlali na účet v banke.  Takto očistené peniaze sa tvárili ako výhra, v skutočnosti si hráči mohli týmto spôsobom preprať aj špinavé peniaze, napríklad z krádeže, vraždy či korupcie.  Polícia eviduje zrhuba 140 hráčov, ktorí pravidlá obchádzali. Dohromady mali preprať zrhuba 27 miliónov eur. Prokurátor upozornil, že škoda vznikla aj štátnej akciovke. Za všetky vklady na hráčske kontá totiž Tipos platí akési odvody či poplatky. Lotériový gigant pod vedením Barcziho tak mal prísť až o 649-tisíc eur. Kto stál za hráčskymi kontami a na akých účtoch peniaze skončili bude predmetom ďalšieho vyšetrovania.  Barczi ani Prelec sa po skončení pojednávania nechceli k ničomu vyjadriť. V putách odkráčali zadnou chodbou v sprievode justičnej stráže.  Advokát Barcziho sa k väzbe vyjadrovať nechcel. Martin Krakovský, ktorý zastupuje Miloša Preleca, upozornil, že nie všetky dôvody väzby, ktoré prokurátor uviedol, súd akceptoval.  „Prokurátorovi vyhoveli iba z tretiny. Nie je tu dôvod na útekovú väzbu, ani na preventívnu väzbu. Je to však malá útecha,” skonštatoval Krakovský. Dodal, že predsedníčka senátu sa vyjadrovala najmä k obvinenému Barczimu, nie k jeho klientovi. Chce si preto počkať na písomné rozhodnutie, v ktorom by mal senát odôvodniť väzbu oboch manažérov. "}
