{"url": "https://www.aktuality.sk/clanok/ge4w2zm/iran-a-medzinarodni-inspektori-sa-dohodli-na-monitorovani-jadrovych-zariadeni/", "title": "Irán a medzinárodní inšpektori sa dohodli na monitorovaní jadrových zariadení", "body": "Nový riaditeľ Iránskej organizácie pre atómovú energiu (AEOI) Mohammad Eslámí rozhodnutie oznámil po stretnutí s generálnym riaditeľom Medzinárodnej agentúry pre atómovú energiu (MAAE) Rafaelom Grossim v Teheráne. Týmto krokom sa Teherán môže vyhnúť diplomatickej roztržke na nadchádzajúcom zasadnutí Rady guvernérov MAAE. Západné krajiny žiadajú potrestanie Teheránu za nedostatočnú spoluprácu s inšpektormi tejto dozornej agentúry OSN, ktorým Irán od konca februára obmedzuje prístup k monitorovacím zariadeniam v rámci sporov okolo stroskotávajúcej jadrovej dohody s veľmocami. Šéf MAAE pricestoval do Teheránu po prvý raz, odkedy na poste iránskeho prezidenta minulý mesiac vystriedal umierneného Hasana Rúháního zástanca tvrdej línie Ebráhím Raísí. MAAE v utorok (7. 9.) informovala, že monitorovanie jadrových aktivít Iránu je \"vážne narušené\", odkedy Teherán 23. februára obmedzil jej inšpekcie. Islamská republika reagovala na skutočnosť, že v tom čase nový americký prezident Joe Biden nezrušil sankcie zavedené administratívou bývalého prezidenta USA Donalda Trumpa. Trumpova vláda najprv jednostranne odstúpila od jadrovej dohody svetových veľmocí s Iránom z roku 2015, známej tiež ako Spoločný komplexný akčný plán (JCPOA), a následne na islamskú republiku opätovne uvalila hospodárske sankcie. "}
