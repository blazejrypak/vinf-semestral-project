{"url": "https://www.aktuality.sk/clanok/rh8gwzj/koronavirus-cesko-ma-301-novych-pripadov/", "title": "Koronavírus: Česko má 301 nových prípadov", "body": " Česká republika mala v sobotu 301 ľudí novoinfikovaných koronavírusom SARS-CoV-2, čo je o 50 menej než minulý týždeň. Oproti piatku ide o pokles 143 pozitívnych prípadov, informoval v nedeľu spravodajský server Novinky.cz. Reprodukčné číslo v Česku stagnuje v týchto chvíľach na hodnote 1,11. To je o 0,02 menej než minulú sobotu, spresnili Novinky.cz, on-line magazín denníka Právo. Ukazovateľ reprodukčného čísla udáva počet nakazených od jedného pozitívne testovaného. Nad zlomovou hodnotou 1,0 – znamenajúcou šírenie epidémie – sa Česko drží od 26. augusta. Aktuálne poklesol aj počet hospitalizovaných, a to na 146, spresňuje spravodajská webová stránka iDNES.cz. V akútnom stave je 29 pacientov. Uvedený zdroj zároveň poopravil údaj o počte nakazených za piatok, ktorý bol v skutočnosti 444. Pôvodne bolo v ten deň ohlásených 442 prípadov. "}
