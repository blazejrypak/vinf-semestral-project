{"url": "https://www.aktuality.sk/clanok/425568/na-prehliadku-basternakovej-firmy-neboli-splnene-podmienky-tvrdi-gaspar/", "title": null, "body": "Bývalý zástupca riaditeľa expozitúry Bratislava Jozef Lutter tvrdí, že počas razie u kontroverzného podnikateľa Ladislava Bašternáka sa prehliadka jedného objektu neurobila preto, že vyšetrovateľku odtiaľ niekto telefonicky poslal späť do práce.  Z blokovania razie podozrieva podľa   aj ministra vnútra Roberta Kaliňáka. Bývalý policajný dôstojník to mal uviesť v trestnom oznámení, ktoré v januári pred odchodom do civilu podal. „Ja to vnímam, ako ďalší pokus o spochybnenie práce vyšetrovateľov. Zas je tu snaha vytvárať dojem, že minister vnútra, respektíve niektorý z vrcholných predstaviteľov polície zasahuje do vyšetrovaných prípadov,“ reagoval dnes policajný prezident Tibor Gašpar. Gašpar má pre neuskutočnenie prehliadky iné vysvetlenie: podľa neho neboli splnené zákonné dôvody. Vyšetrovateľ na mieste zistil, že na adrese sú predovšetkým priestory advokátskej kancelárie, na ktorú sa príkaz nevzťahoval. Spoločnosť tam ma len administratívne sídlo, prevádzku má inde. „Išlo teda o nie celkom presné vymedzenie objektu v príkaze, pretože príkaz sa týkal prevádzky spoločnosti Vega plus, nie advokátskej kancelárie.“ Podľa Gašpara nebolo možné splniť ani ďalšiu podmienku – doručiť príkaz vlastníkovi objektu, užívateľovi objektu alebo zamestnancovi takej spoločnosti. Tomu treba umožniť, aby bol prítomný pri prehliadke a pred tým sa musí urobiť výzva na vydanie veci. „Možno išlo o príkaz, ktorý nebol úplne presný, bolo treba splniť všetky zákonné podmienky,“ dodal. Gašpar uviedol, že ihneď potom, ako sa podarilo skontaktovať dotknutú osobu, bola prehliadka v ten istý deň vykonaná. „Čo viedlo bývalého kolegu s odstupom niekoľkých mesiacov podať trestné oznámenie, neviem.“ Policajný prezident nevie povedať, či niekto vyšetrovateľke volal a kto to bol, má len sprostredkované informácie. Prípad vyšetruje inšpekčná služba rezortu, trestné oznámenie nevidel. Luttera doteraz nevypočuli. Policajný prezident na tlačovej besede vysvetľoval, že niekedy je vyšetrovanie náročnejšie a zdĺhavé. "}
