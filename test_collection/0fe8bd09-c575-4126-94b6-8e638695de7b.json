{"url": "https://www.aktuality.sk/clanok/150648/australia-matka-oddelenych-siamskych-dvojciat-z-bangladesa-nechce-dcery-naspat/", "title": "Austrália: Matka oddelených siamských dvojčiat z Bangladéša nechce dcéry naspäť", "body": "Dvojčatá Trišna a Krišna, ktoré o niekoľko mesiacov oslávia tretie narodeniny, boli zrastené temenami hláv a mali spoločné mozgové tkanivo aj krvné cievy. Obe oddelili v utorok 17. novembra počas 25-hodinovej operácie v nemocnici v austrálskom meste Melbourne a potom ešte podstúpili dodatočný šesťhodinový rekonštrukčný zákrok.  Dobročinná nadácia Children First Foundation priviedla Trišnu a Krišnu zo sirotinca v bangladéšskom hlavnom meste Dháka do Austrálie pred dvoma rokmi na operáciu. Nadácia v piatok oznámila, že bude naďalej poskytovať starostlivosť a pomoc dvojčatám v Austrálii ešte najmenej dva roky.  Austrálsky denník vo vlastníctve spoločnosti News Corporation miliardára Ruperta Murdocha priniesol dnes anglický preklad rozhovoru s 23-ročnou matkou Lavlee Mollikovou. Tá povedala, že sa spolu s manželom Kartikom Mollikom modlia za rýchle uzdravenie dcérok.  \"Nechcem ich naspäť, lebo nie je v našich možnostiach sa o ne správne postarať,\" uviedla matka pre bangladéšsky denník Daily Shamokal.  Povedala však, že jej neustále chýbajú, a vyjadrila nádej, že ich jedného dňa navštívi. \"Bude to môj najšťastnejší deň v živote, ak ich znova uvidím,\" dodala.  \"Chcem, aby žili v Austrálii a dostali tam vzdelanie. A raz, keď sa stanú veľmi váženými ľuďmi, chcem, aby ma volali 'matka',\" vyhlásila.  Matka, ktorá siamské dvojčatá dala na adopciu hneď po pôrode cisárskym rezom, uviedla, že ich pokroky sledovala prostredníctvom médií.  Rodičia dievčatiek žijú v juhozápadnom Bangladéši v oblasti Džessore.  Trišna sa prebudila z umelej kómy vo štvrtok. Už rozpráva a správa sa normálne.  Krišnu stále pomaly preberajú z kómy, uviedla v piatok vo vyhlásení nemocnica Royal Children's Hospital. \"Je čoraz viac pri vedomí, začína viac dýchať a otvárať očká,\" napísali predstavitelia nemocnice.  Krišna sa podľa očakávania lekárov bude dlhšie prispôsobovať životu po oddelení, keďže táto operácia znamenala viac zmien pre jej telo a krvný obeh mozgu. Obe dievčatá boli v piatok vo vážnom, ale stabilizovanom zdravotnom stave.  Humanitárna pracovníčka prvýkrát videla Trišnu a Krišnu v sirotinci, keď mali mesiac, a skontaktovala sa s nadáciou Children First Foundation. Riaditeľka tejto organizácie Margaret Smithová uviedla, že je ešte priskoro vyjadrovať sa k tomu, či si dvojčatá adoptuje ich právna zástupkyňa a zakladateľka nadácie Moira Kellyová. "}
