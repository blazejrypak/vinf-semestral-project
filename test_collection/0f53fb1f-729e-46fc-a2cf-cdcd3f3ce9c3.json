{"url": "https://www.aktuality.sk/clanok/ztzjyp2/koronavirus-rusi-odmietaju-spravy-o-kradezi-vyvojoveho-vzorca-na-sputnik-v/", "title": "Koronavírus: Rusi odmietajú správy o krádeži vývojového vzorca na Sputnik V", "body": "RFPI súčasne označil článok pondelkového vydania britského bulvárneho denníka The Sun, kde sa o tom písalo, za falošný, plný klamstiev založených na informáciách od anonymných zdrojov, informovala v pondelok agentúra Interfax. Ruský fond dodal, že článok z The Sun je bezvýznamný aj z vedeckého hľadiska, pretože Sputnik V a Vaxzevria \"používajú úplne iné platformy\". Kým Sputnik V je založený na dobre preskúmanej platforme ľudských adenovírusových vektorov, ktorú predtým používalo aj Gamalejovo výskumné centrum pri vývoji vakcín proti vírusom Ebola a MERS, vakcína Vaxzevria využíva platformu šimpanzích adenovírusových vektorov, spresnil RFPI. Sputnik V navyše používa jedinečný heterogénny posilňujúci prístup s ľudským adenovírusom 26 sérotypu rAd26 a 5 sérotypu rAd5, zatiaľ čo AstraZeneca a ďalší vývojári vakcín proti chorobe COVID-19 používajú v oboch dávkach rovnakú látku. Podľa RFPI je článok v denníku The Sun neetický a poškodzuje úsilie každého jednotlivca vynaložené v boji proti koronavírusu. RFPI súčasne pripomenul, že tvorcovia Sputnika V a vakcíny Vaxzevria vykonávajú spoločné štúdie kompatibility svojich preparátov a majú predbežné výsledky o bezpečnosti a účinnosti ich kombinácie. Podľa denníka The Sun vzorec vakcíny vyvinutý spoločnosťami Oxford a AstraZeneca odcudzili agenti ruských tajných služieb. Hovorca ruského prezidenta Dmitrij Peskov v reakcii na toto tvrdenie označil v pondelok bulvárny denník The Sun za \"hlboko nevedecký\". Britská vláda sa k článku The Sun v pondelok odmietla vyjadriť. Ruské ministerstvo zdravotníctva zaregistrovalo Sputnik V už v auguste roku 2020 – stala sa tak prvou vakcínou na svete proti chorobe COVID-19. Podľa časopisu The Lancet je jeho účinnosť 91,6 percenta. Používanie Sputnika V bolo schválené asi v 70 krajinách. "}
