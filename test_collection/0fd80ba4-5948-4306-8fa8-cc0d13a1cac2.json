{"url": "https://www.aktuality.sk/clanok/b5m092x/najcastejsie-sposobuju-zavislost-lieky-proti-bolesti-a-na-zmenu-nalady/", "title": "Najčastejšie spôsobujú závislosť lieky proti bolesti a na zmenu nálady", "body": "Liekovú závislosť najčastejšie spôsobujú lieky, ktoré sú určené na zmenu nálady či správania alebo na tlmenie silnej bolesti. Tieto medikamenty obsahujú omamné alebo psychotropné látky. Na sociálnej sieti to uviedol Štátny ústav pre kontrolu liečiv (ŠÚKL). Medzi lieky, ktoré najčastejšie spôsobujú závislosť, patria opiáty alebo narkotické analgetiká.  „Ide o lieky, od ktorých vzniká silná závislosť v pomerne krátkom čase. Medzi opioidy sa radí aj kodeín, ktorý ľudské telo dokáže premeniť na morfín, a používa sa na tlmenie bolesti i tíšenie kašľu. Oproti morfínu však nemá také silné účinky a takisto je menej rizikový na vznik závislosti. Napriek tomu aj pri liekoch s obsahom kodeínu môže vzniknúť závislosť a majú sa užívať len krátkodobo,“ vysvetlil ŠÚKL. Závislosť veľmi často spôsobujú aj lieky tlmiace centrálnu nervovú sústavu. Ide o lieky, ktoré majú upokojujúce účinky (sedatíva), lieky na navodenie alebo zlepšenie spánku (hypnotiká) alebo lieky proti úzkosti (anxiolytiká). Tieto látky tiež môžu byť kombinované vzájomne alebo s ďalšími látkami, napríklad analgetikami.  „Medzi najčastejšie používané lieky patrí skupina takzvaných benzodiazepínov, čo sú napríklad liečivá diazepam, alprazolam, triazolam, flumazenil či zolpidem. Závislosť od benzodiazepínov vzniká väčšinou až pri dlhodobom užívaní,“ priblížil ŠÚKL. Návykovými sa môžu stať aj psychostimulanciá. Ide o rôznorodé látky, ktoré majú povzbudivý účinok na psychiku. Majú tiež dočasný účinok na zlepšenie psychických a fyzických funkcií organizmu.  „Ide napríklad o liečivá efedrín alebo pseudoefedrín. Používajú sa napríklad pri liečbe porúch pozornosti a psychomotorickej aktivity alebo pri liečbe narkolepsie. Závislosť sa spravidla rozvinie v priebehu týždňov až mesiacov,“ vymenoval ŠÚKL. Informácia o tom, či liek môže spôsobiť závislosť, je uvedená v príbalovom letáku. Na riziko vzniku závislosti by mal pacienta tiež upozorniť predpisujúci lekár, prípadne lekárnik. "}
