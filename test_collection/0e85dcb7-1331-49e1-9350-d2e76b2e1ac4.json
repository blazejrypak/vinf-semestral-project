{"url": "https://www.aktuality.sk/clanok/714395/policia-vysetruje-pripad-podvodu-dochodkyna-z-roznavy-prisla-o-8000-eur/", "title": "Polícia vyšetruje prípad podvodu, dôchodkyňa z Rožňavy prišla o 8000 eur", "body": "Podvodník okradol 83-ročnú ženu z Rožňavy o 8000 eur. Informuje o tom Krajské riaditeľstvo Policajného zboru (KR PZ) v Košiciach na sociálnej sieti s tým, že doposiaľ neznámy páchateľ zatelefonoval na pevnú linku ešte v júli, pričom sa vydával za jej vnuka. Polícia prípad vyšetruje. Ako spresňuje, muž počas hovoru predstieral, že si súrne potrebuje požičať finančnú hotovosť na to, aby mu v banke poskytli hypotéku. Dôchodkyňa vybrala z banky v Rožňave hotovosť v uvedenej výške. Peniaze mala odovzdať vnukovi na dohodnutom mieste. „Avšak na miesto sa nedostavil vnuk, ale neznámy muž, ktorý jej podal mobilný telefón, v ktorom muž vydávajúci sa za jej vnuka povedal, aby peniaze odovzdala jeho známemu, ktorý je jeho kolega. Poškodená mu uvedenú hotovosť odovzdala,\" dodáva polícia s tým, že neznámy muž z miesta stretnutia odišiel pešo. "}
