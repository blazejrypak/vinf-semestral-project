{"url": "https://www.aktuality.sk/clanok/m5xmf9v/v-afghanistane-je-stale-asi-100-americkych-obcanov-ktori-chcu-odist/", "title": "V Afghanistane je stále asi 100 amerických občanov, ktorí chcú odísť", "body": "Spojené štáty majú vedomosť o tom, že približne 100 amerických občanov a osôb s trvalým pobytom, ktorí po ukončení evakuačnej operácie ostali v Afganistane, je pripravených z krajiny odísť. Pre agentúru Reuters to v pondelok uviedol nemenovaný predstaviteľ amerického ministerstva zahraničných vecí. \"Našou hlavnou prioritou v Afganistane samozrejme ostáva pomoc americkým občanom, ktorí si teraz želajú krajinu opustiť,\" uviedol zdroj Reuters. Americký rezort diplomacie sa v súčasnosti podľa neho snaží dostať týchto ľudí na palubu lietadiel odlietajúcich z Afganistanu. Odkedy americké jednotky na konci augusta opustili Afganistan a letisko v Kábule odovzdali Talibanu, Afganistan letecky opustilo dovedna 85 amerických občanov a 76 osôb s trvalým pobytom, uviedol nemenovaný predstaviteľ amerického rezortu diplomacie. USA z Afganistanu evakuovali približne 124.000 ľudí po tom, ako sa moci v Afganistane minulý mesiac chopilo hnutie Taliban. Niektorí americkí občania však podľa tohto zdroja z Afganistanu nechceli odísť bez svojich rodinných príslušníkov, ktorí v tom čase nemali potrebné dokumenty na vstup do USA. \"Úplne rozumiem, aká bolestná je pre nich táto voľba..., avšak zatiaľ sme nerozšírili podporu pre urýchlený odchod a presídlenie do USA pre širšie rodiny amerických občanov,\" uviedol nemenovaný predstaviteľ rezortu diplomacie.  Ten zároveň uviedol, že USA čoskoro zintenzívnia svoje snahy o pomoc najbližším rodinným príslušníkom Američanov, ktorým chýbajú potrebné dokumenty, avšak nie pre širšiu rodinu, ktorá sa môže skladať z veľkého počtu ľudí. "}
