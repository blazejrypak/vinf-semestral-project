{"url": "https://www.aktuality.sk/clanok/887269/nemecko-podpora-konzervativcov-z-cdu-csu-nadalej-klesa/", "title": "Podpora konzervatívcov z CDU/CSU v Nemecku klesá, voľby by vyhrali Zelení", "body": "Oproti predošlému týždňu si pohoršili o tri percentuálne body a dosiahli aktuálnych 24 percent. Zaostávajú tak už o tri body za Zelenými, ktorých by volilo 27 percent Nemcov. Informovala o tom agentúra DPA. Zelení v tzv. Nedeľňajšom trende, ktorý zostavuje inštitút Kantar pre noviny Bild am Sonntag, predstihli kresťanských demokratov kancelárky Angely Merkelovej pred týždňom, keď bola ich podpora na úrovni 28 percent. O dva body si v tomto prieskume naopak polepšili sociálni demokrati z SPD, ktorí dosiahli 15 percent, i liberáli z FDP s terajšími 11 percentami. Nezmenila sa podpora strany Ľavica (sedem percent) ani krajne pravicovej AfD (desať percent). V prieskume inštitútu Kantar odpovedalo 1442 respondentov od 22. do 28. apríla na otázku, ktorú politickú stranu by volili, keby sa voľby konali budúcu nedeľu. Voľby do Spolkového snemu sa v Nemecku uskutočnia 26. septembra. Zelení minulý týždeň nominovali za kandidátku na spolkovú kancelárku svoju spolupredsedníčku Annalenu Baerbockovú. Kandidátom konzervatívcov bude predseda CDU Armin Laschet, ktorý sa presadil v súboji s populárnejším bavorským premiérom a šéfom CSU Markusom Söderom. SPD ako svojho kancelárskeho kandidáta už dávnejšie potvrdila súčasného ministra financií Olafa Scholza. "}
