{"url": "https://www.aktuality.sk/clanok/250489/komentar-ako-skonci-tato-politicka-jar/", "title": "Komentár: Ako skončí táto politická jar?", "body": "Tieto programy – budúci štýl a obsah prezidentovania   a Procházkova politická strana – majú v niečom podobné výzvy i riziká. Hneď v začiatkoch ide o kvalitu ľudí, ktorí sa do týchto projektov zapoja. Andrej Kiska zatiaľ avizoval spoluprácu s Jánom Mazákom a Martinom Bútorom. Úspešno-neúspešný prezidentský kandidát   sa pred kamery postavil s   a  , naznačil aj možnú spoluprácu s ľuďmi známymi z komunálnej politiky. Reálnu politiku sólo hráči nezvládnu. Nové mená dajú pokračovaniu výrazne bohatšiu farbu. Rozšíria mediálny obraz. A budú musieť začať rozprávať o reálnych veciach. Nedá sa mesiace vydržať iba s ideálom úradu pre skutočných občanov alebo s rozprávaním o verejnej službe. Jedno i druhé musí dostať konkrétnu podobu, inak to zahynie na abstrakciu a falošnosť. Noví ľudia, ktorí začnú rozprávať aj o ekonomike, justícii, zdravotníctve či reforme vzdelávania, sú samozrejme aj rizikom. V malej krajine nie je možné nájsť niekoho, kto by bol akceptovaný všeobecne a bez výhrad. Skompromitovať sa stihli mnohí, dokonca už aj tí najmladší. Generačná výmena je ako poistka pre čisté úmysly málo. Na tomto sne už pohoreli iné spoločenské sféry. Veľa sa čakalo aj od mladých sudcov, kňazov či učiteľov, a nezriedka sa rýchlo dostali do vleku starých spôsobov myslenia, vykašľali sa na progres a zostali v zátiší nepísaného paktu o neútočení so staršími. Ľuďom „nepoškvrneným“ mocou, zbohatnutím a politickými štruktúrami, chýba skúsenosť a mediálny ohlas. A ktovie, či vôbec takí existujú! Ak sa nechceli doteraz zatiahnuť do háklivej politiky, je dnes situácia naozaj tak výnimočná, aby takú chuť zrazu dostali? Udržať nádeje nových projektov pri živote bude náročné. Ak bude nová strana s novými ľuďmi robiť „obyčajnú“ politiku, môže sa prepadnúť do fádnosti a rovnakosti. Opačným riešením je byť za každú cenu výnimočným, a to so sebou prináša riziko extravagantných úletov a mediálne pochybnej popularity. Drobná práca je menej nápadná a slávu (a percentá a hlasy a parlamentnú účasť) negarantuje. Nejde o žiadne novinky v technológii politickej roboty. Napriek tomu sa v nich vyznať a prekľučkovať pomedzi všetky riziká k relatívnemu úspechu je naďalej extrémne ťažké.  Ďalšou množinou starostí je všetko čo súvisí s politickými ideológiami. Ich prebytok škodí, ale úplný nedostatok takisto nemusí garantovať úspech. Konkrétny politik (a strana) potrebuje vlastnú chuť. „Kuchári“ politických myšlienok dostanú nevďačnú úlohu. Budú musieť namiešať zaujímavý koktail, ktorý bude odpoveďou na očakávania voličov. Spolu s tým však potrebuje pridať špeciálne ingrediencie. Nimi sa odlíši od ostatných a dá najavo (napríklad na rozdiel od Smeru), že sa nová strana nebude ohýbať každý deň podľa aktuálnych vetríkov, len aby vyhovela maximálnemu počtu prípadných zákazníkov. Po fáze eufórie prichádza na rad robota, prvé sklamania a nominácie tých, ktorí nebudú bodovať u všetkých. Takéto vytriezvenie nie je v súvislosti s politikou ničím novým. Nečakajme od nej odpovede na otázky zmyslu života. Stačí, keď sa viac bude dariť čestnosti, osobnej pravdivosti politikov a praktickým nápadom na zlepšenie stavu sveta. "}
