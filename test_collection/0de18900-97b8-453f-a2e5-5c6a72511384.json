{"url": "https://www.aktuality.sk/clanok/810623/v-kauze-starostu-dolneho-chotara-vypoveda-jeho-syn-obzalovany-z-troch-vrazd/", "title": "V kauze starostu Dolného Chotára vypovedá jeho syn obžalovaný z troch vrážd", "body": "V kauze šiestich vrážd a iných trestných činov, z ktorých obžalovali aj starostu Dolného Chotára Františka Dora, vypovedá vo štvrtok pred Špecializovaným trestným súdom jeho syn František. Vinu tak ako jeho otec popiera. „Skutky, ktoré sú mi kladené za vinu, popieram,“ uviedol František Dora mladší. Syna starostu Dolného Chotára obžalovali okrem troch vrážd aj z faktoringového podvodu. K tomuto skutku hodlá František D. mladší vypovedať potom, čo bude vypočutý utajený svedok. Zároveň požiadal obžalovaný o jeho odtajnenie súdom, pretože si myslí, že pozná jeho identitu a ide o podnikateľa z Galanty. Spojil ho s jednou z obetí, ktorej vraždu si mal objednať. Vo svojej výpovedi František D. mladší upozorňoval na údajnú neobjektivitu vyšetrovateľa. Podľa jeho slov ho navštívil vyšetrovateľ v roku 2013 alebo 2014 so žiadosťou o spoluprácu pri vyšetrovaní iného trestného činu. Obžalovaný však už medzičasom k danej veci nemal podľa vlastných slov informácie, čo sa vyšetrovateľovi a operatívcom nemalo páčiť. \"Doslova mi povedal operatívec, že neodíde do dôchodku, kým ma nezavrú,\" uviedol obžalovaný. Človeka, o ktorom chceli policajti informácie, neskôr prepustili z väzby pre nedostatok dôkazov. V kauze vrážd gangu sátorovcov stoja pred senátom ŠTS starosta Dolného Chotára František D., jeho syn František, Roland Sz. a Ladislav A. Obžalovaní sú dokopy zo šiestich vrážd, z toho jednej v štádiu prípravy, faktoringového podvodu, členstva v zločineckej skupine a drogovej trestnej činnosti. "}
